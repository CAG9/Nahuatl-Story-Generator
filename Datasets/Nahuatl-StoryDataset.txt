Tlapowah tokohkoltzitziwah, ompa itech inon tepeyoh itokahkan
Tlahkuiloltekatl, mochantiah miaktin kowameh, sekimeh wehweyih
moskaltiah kanpa kipanowiah tlen achi sen tlakatl.
Oksekimeh kowameh sahpanowa yokokochkatikeh wan ikinon ihwiyohkeh, ayakmo kanah motlalowah, san kochtokeh wan ikinon
ihkuak tlakuasnekih, kamachalowah wan ika inihyoyo kintilanah
tototzitzinteh noso oksekimeh yolkatzitzinteh tlen innawak papanowah wan kintolowah.

Inin tlahtolli onechpowili nosistzin wan yineli ihkon opanok. Kiihtowa
kiwika kanah ome eyi xiwitl, ipan sempoalli wan nawi tonalli mestli
junio omochihkeh yeh iwan ichoko inin tlamawisolli:
Inon kualkantika omehki nochoko, neh onitistoka wan yeh
onechili:
—Teh Nana, techmelawili tleka ihkon onitenmik.
Oniknankili:
—Tlen otiktenmik, itlah amo kuali?
Yeh onechnankili:
—Onitenmik oniyah itech tepetl onitekipanoto wan oniknamik,
sen nana tlakemtok, ikuetzin xopaltik wan kuatlakemtok ika ipayo
noihki xopaltik, nana kuali okuapochinki, onechtlahtlani kanin
nioh.
Neh oniknankili:
—Nioh nitekipanoti itech tepetl.
Yeh onechili:
—Tlekan amo nikan timiltokah? notlanemitiltin welitis
tlakuahkuaskeh.
—Ihkon timotlapowihtokeh ihkuak kanin se askakuawitl moketok
onikittak se weyi pesohtli temotiwitz, kemeh onikwikatoka
tepostlatoponilli, oniktlatoponili wan owetzito. Ihkuak oniknekiaya
nikonkuis, nanatzin omotlelo okikuito.
Neh onimoyehyeko:
—Amati tlekan ihkon okichi inon tenan, tekuani okikuito?, wan
amo yeh okitoponilih.
Ihkon onimoyehyekohtoka ihkuak onikittak nanatzin amo okiwikak
tekuani, yeh onechwalmakak wan onechili:
—Xikwika inin tekuani, xikchipawa, wan xikkuati inwah
mochanehkawah, inon motlaxtlawil, san nimitztlatlahtia nikan
xitekipano.
Neh oniknankili:
—Tlekan ihkon tikneki?
Ihkon nitenmiktok, nikitta keh yinelli iwan nimotlapowihtok, satepan
otimonawatihkeh wan oniyah notlallan, onimoyehyekohtiah:
—Tlekan ihkon onechtokti nanatzin…
Inon tonalli nochoko oyaskia tekipanoti itech tepetl, kemeh ihkon
okitenmik oniyehyeko okachi kuali amo oyaskia, koxamo kanah
kowatl kitetexos, kanah okuillin kiminas noso itlah amo kuali ompa
mochiwati.
Neh onikili:
—Amo itech tepetl xinemiti, okachi kuali xitlachiati mokahwentla,
itlah xikchiwati, techtemoliti seki kamohtli, teotlakan tikuaskeh.
Otlakua wan onechilitewak kitemoti seki atlantetl, kemin oyaskia
nenemiti okiwikaskia charpe, neh onikili:
—Tla tikyehyekowa itlah timochiwati okachi kuali xikwika
motlatoponiloni. 
Nochoko onechwelkak, okonkuito itepos wan oyahki. Neh
kalihtik onimokah onimotlaachiwi, onitlapak, onitlapayanki wan
onitlakualchih. Yiteotlak onikittak owalehkok kimamahtiwitz sen
kostalli motta weletik.
Neh onimoyehyeko yineli onechwalikili kamohtli. Okontlamotlak
kanin nitlakualchihtok wan tepostli okitlatito. Neh oniktentlapoto
kostalli, wan onikittak ompa aktok se weyi pesohtli. Ihkuak nochoko
onechahsiko onikili:
—Otikittak yineli okiski tlen otiktenmik.
Oniknankili:
—Axkan kemeh ihkon omitzmakak tekuani tlen otiktenmik, xitlayiti
wan ximiltokati kanin otikahsik, ompa tlakuaskeh tekuanimeh wan
ihkon tikwelkakis tlen tlalnantzin omitznawati.
Chokoh onechwelkak, oyahki otlayito, ompa kanin okahsik pesohtli
wan amo niistlakati, inon milli kualtzin omomanki, wan tekuanimeh
amitla okikuahkeh. Inon kihtosneki tlalnantzin okitlasohkamat
nochoko, okiwelkak itlanawatil.

Nemech melawilis sen tlahtolli tlen omochihkeh sen kuawchikimolli
wan sen pichon. Kuawchikimolli okipaktiaya tlatzotzonas wan
tlalia okiitaya sen ilwitilistli yeh ompa oyaya tlatzotzonati. Kemin
okipiaya itlakem tatapahtik, miak opinawaya. Semitikan okinamik
sen pichon wan okili:
—Tleka amo techtlanetia motlakem wan nikmotlalilis? Tlen noaxka
kipia se tlapalli tlen amo teyolchikah, san kintekipachowa tlakah,
wan nimopinawa neh nitlatzotzonati kanin ilwichiwah, ikinon
nimitztlatlahtia techtlaneti motlakem.
Pichon okinankili:
—Amo, amo nimitztlanetis, san sen nikpia.
Kuawchikimolli oksemi okili:
—Techtlaneti san inin yowalli.
Pichon okinankili:
—Amo, amo nimitzmakas, nimopinawas tlalia ninentinemis san
ihkon.
Kuawchikimolli okili:
—Amo ximotekipacho, nimitztlanetis tlen noachka wan xikmotlalili,
san inin yowalli.
Pichon okihto:
—Nimitztlanetis wan mostla techmakas.
Okitlaneti itlakem wan okimotlalilti tlen kuawchikimolli iaxka. wan
pichon okihto:
—¡Motlakem wel tatapaktik, wan amo kualtzin!
Kuawchikimolli okili:
—San inin yowalli niknehnekis motlakem, wan nimitzkopilis mostla.
Ma nioh, yipewas ilwitl wan nitlatzotzonati, neh nikyekana ilwitl.
Oyahki kuawchikimolli, wan pichon iselti omoka. Mostlatika pichon
wehkawitl omochixtoka wan kuawchikimolli ayik owalehkok.
Pichon, miak omochokilih, apismiktoka wan amo okualtiaya tlakuati,
inon tlakemitl tlen okikahtewilih kuawchikimolli wel tatapahtik wan
tepinati ikinon amo okinekiaya ma kiittakah.
Ompa omoka nochi yowalli okseki omochokili, kuawchikimolli
ayakmo okikawiliko itlakem.
Ihkon pichon okahsikamah inin tlahtolli: amo tiktlanetis moaxkayo
akin amo kuali tikixmati, ikinon axkan tikittah pichon amo kualtzin
itlakem.

Sen tlakatl okipiaya itahtzin wel wewetzin wan kokolisoh. Sen tonalli
inon tlakatl okiyehyekoh:
—Notah ayakmo tekipanowa santekitl kokolisoh wan mostla wiptla
tlamiti tlakuali. Okachi kuali nikilis notah ma yawi, ma motlatemoliti
tlen kikuas, koxamo kanah techan kitleokoliskeh se tlaxkalli ,neh
ayakmo weliti niknekuitlawis.
Niman okinotzki itahtzin wan okili kenemin okiyehyekohtoka.
Wewetzin otlawelkak wan ika miak tlahyowilistli, ohtlipan
otlaksatiah.
Kemin opehki teotlaki wan otlasesestoka, tlakatl oksemi omoyehyekoh
wan okinotzki ichoko wan okinawati:
—Xiyah xikahsiti mokohkol, xikwikili inin tilmahtli ma kimokenti,
amo sesekmikis kanin kochiti.
Choko okiwelkakili itah, okonanki tilmahtli wan ichtakatzin
okitlahkotek wan okikuitlapantokak ikohkoltzin. Ihkuak okistewak,
okitenkak itah okitzahtzili:
—Tlekan san tlahko tilmahtli tikwikilia mokohkol, mach onimitzili
xiktlahkoteki.
Choko omixkopki wan okinankili:
—Tlahko tilmahtli nikkawilitih nokohkoltzin wan oksen tlahko
nimitzmakas ihkuak tehwatzin tonewas.

Yiwehkika okatka se poyohlamatl, opapatlatzaya ihkuak otlatlasaya
wan chikawak otzahtziaya kemin axkan nonihki ihkón kichiwah.
Ahsik se tonalli, ihkuak otlatlaski, chikawak otzahtzitewak
wan opapatlatzki. Sen kalatl okikak, inawak omotokih wan
okikualankatlapowi:
—¿Tleka chikawak tikuitzowa? titenakaskoko, ¿kox amo tikmati
miaktin amo kinpaktía? melahkayopan titenakaskuehso.
Poyohlamatl okinankili.
—Neh amo nikuitzowa, nikuika ika miak pakilistli, xikitta tlen
kualtzin totoltetl yoniktlali.
Kalatl okili:
— ¿Wan ika se totoltetzintli miak tiilwichiwa?
Okinankili:
—Tlekan amo, wan tlen motech powi?
Okili:
—Kuali kahki, neh nimitznehmachtia, ihkuak titekualanis, kualtis
mitzkechmalinaskeh, wan amikah mopan tlahtos.
Teotlakah nochtin tlanemitiltin omokochtenkeh. Ihkuak otlapoyawik,
kalatl opehki chikawak tlakuika wan poyohlamatl san otlakaktoka.
Satepan okseki kalameh nonihki opehkeh tlakuikah. Ihkon
otlakuikakeh nochi yowalli. Mostlatikan, poyohlamatl okahwato
kalatl, okili:
—¿Tlen tikyehyekowa, ika mokuitzolis tlen yowak otikmotekiti, amo
titenakaskuehso ? 
Okinankili:
—Neh amo nikuitzowa, kualtzin nitlakuika. ¿Amo mitzpaktía
notlakuikal?
Okikualankanankili:
—Amo nechpaktia, amo nikwelitta motlakuikal wan tla titlakuika,
amitla tiyektlalia, neh mohmostle nitlatlasa, niktlalia sen totoltetl
tlen kikuah chanehkeh, tlalia kinpolowa tomin, kinnemakah wan
itlah kimokowiah, ikinon amo kemanian nechkechmalinaskeh yon
amo nechnamakaskeh.
Kalatl okili:
 —Xikitta, teh san se totoltetl otikontlali wan sahpanowa titzatzahtzi,
tikuitzowa wan tiilwichiwa, neh onikintlali kipanowia se tzontli
nokonewah, wan amo nikan nepa nitzatzahtzitinemi.
Poyohlamatl san omopina wan amo okachi otlatlahto.

Ome iknimeh oyahkeh onenemitoh ichin tepetl. Sen choko okiwikaya
tomin wan okse amo, san okiyolchikahtiah. Niman okittakeh okatka
se tiankistli ipan mixtli, wan miak tlakameh okikohtoyah, michin,
wan okseki tlatlamantli tlen ompa okinemakaya. Choko tlen tominyoh
okilih iikni:
—Ma nikowati michin.
Niman oyahki nepa, kanin oksekimeh tlakameh okinittak
omotlakowihtokah. Yen choko tlen amitla tomin okiwikatoka, okittak
kenik opehki pohpoliwi tiankistli wan mixtli iknochi iikni.
Opehki kitzahtzilia iikni, amo kanah okahsik, wan kemin amikah
okittak, miak omotekipacho wan omochokili. Satepan ichan oyahki,
omoteilwi innawak itahtzin wan inantzin okinili:
—Onikpolo noknitzin, amo onikittak kanin omokah, noso akin
okiwikak.
Itah iwan iyolikniwan okahwakeh wan okinekiaya kikaltzakuaskeh
nepa teilpiloyan. Ihkuak okitlapohpolwihkeh. Omotlahtlanitoh
inawak sen tlachixki ma kinmelawili tlenon okichiwaskiah, yehwan
amo okimatiaya tlekan ihkon omochihtoyah, tlachixki okinilih:
—Mopilton omotepetzak, kihtowah sehsen xiwitl ihkon tlamochiwa,
tlahko tonalli. Axan san ximochiakah okse xiwitl tepetl motlapos,
wan ompa xikchiatih anmoyolikni, wan oksepa ankittaskeh,
xikwalikakah, tlamo ompa mokawas nochipa tepetzaktos.
Wan ihkon opanok se xiwitl, iikni okichiato kanin omixpolo.
Kemin okihto tlachixki, yineli tepetl omotlapo wan ompa okittak 
omotlakowihtoya iikni. Niman ipan otzikuinki wan okiwilanki,
ayakmo okikawili ma kitlanamakiltikah, opehki motlatzahtzilia iikni
okili:
—Tlekan tichoka?
Yeh okinankili:
—Teh otimixpoloh yise xiwitl, wan otimitztemohtoyah nochtin tlen
ompa kalihtik tikateh, axkan ma tiyakah tochan ompa ximosewiti.
Oahsitoh inchan, ompa okinchixtoyah intahtzin wan inantzin.
Yehwan miak omopakiltihkeh, ihkuak okinittakeh inkonewah.
Ihkon ayakmo kemanian okinkawilihkeh inselti ma yakah tepetl. 

Yikemanian nokohkoltzin onechpowili se tlahtolli tlen yiwehkikan
otlamochi. Totahtzin okinnahnawatih sekimeh tlanemitiltin ma
kipalewikah kox welitis moyolitiskeh tlakameh nikan tlaltikpaktli.
Achtopan okititlanki sen tosantli, ihkón okili:
—Xitlachiati wan nimantzin techiliki kox kualtis chanchiwaskeh
tlakameh ompa tlaltikpaktli.
Tlen axan itoka tosantli otemotikiski nikan tlaltikpaktli wan
okittak tlakualtzinkah, tlalihtik omawilti, wan okilkah kixpantilitin
Totahtzin. Ikinon tosantin nochipan chanchiwah tlalihtik.
Kemin tosantin amo omokopato, niman okititlanki sen tzohpilotl
ma tlachiati, nihki ihkon okichi, yeh omayantiwalaya wan ikinon
opehki kinkua nochtin tekuanimeh tlen yomihmikkeh. Ikinon axkan
tzohpilomeh nochipan kikuah nakapalanki.
Satepan okiwaltitlanki sen witzikitl, inon tototzin kema okichi tlen
Totahtzin okinawatih. Otlachiato nepa tlaltikpaktli wan okittak
nowian tlakualkantika kanpa moyolitiskeh nochtin tlakah, niman
okixpantilito Totahtzin nochi tlen okittak. Yehwatzin okili:
—Teh otechwelkakilih tlen onimitznawatih, axkan tikchichinas
xochitl itzopelikyoh, ihkon ika tiyoltos.
Kihtowah tetahmeh, ihkuak owaltemok, iihwiyoh okichapantiwala,
ikinon witzikimeh amo miak ihwiyohkeh. Axkan witzikimeh
tikinittah nochipan pahpatlantinemih sankuinali. Totahtzin nihki
omotlasohkamah ikinon kualtzin ihwiyoh okikemtilih.

Okatka se takohtzin tlen amo okinwelkakiaya, itahtzin wan
inantzin, tlalia itlah okinawatiaya yeh san otlananankiliaya, nihki
okipaktiaya kinmohmotlas yolkatzitzinteh wan nochi tlatoktli amo
okiwelittaya. Se teotlakan inantzin okinawati ma tlioya, takohtzin
amo otlawelkak wan oyahki kahwentla. Ahsito ikxitlan se kuawitl
kanin se tototzin otzopontoka, niman okololoh miak tetl wan opehki
kimohmotla. Inon tototzin nikan nepan otzihtzikuiniaya ihkuak
takoh okimohmotlaya.
Kemin okachi miak okimohmotlaya, tototl sanelihki wel weyi
omoskaltih kanpa okipanowito takohtzin itlakayo; ompa keman
takohtzin melahkayopan omomohti, okittak kenemin inon weyi
tototl omahastlapoh, okikitzki wan wehkapan okiwikatewak. Takoh,
otzahtzitiyah wan inawak tototl omotlatlahti:
—¡Techtlapohpolwi !, ¡ Techtlapohpolwi ! ¡ Ayakmo niyetos
nixpetoktli
Tototl okinankili:
—Neh amo kualtis nimitztlapohpolwis, onechtitlanki Tlalokan
Nantli, wan yeh iniwian tlanawatis kox mitz tlapohpolwis.
Tototl omihyokah wan takohtzin okachi omochokilihtiyah
wehkapantika.
Takohtzin okittak itlahkotian tepetl okatka se weyi ostoktli, ompa
okalakito inon tototl. Niman takohtzin okittak chichilewatok se
tlawiltzintli kanin tototl okikahka. Takohtzin oksehpa omochokilih
wan okiwalihto:
—¡Techtlapohpolwi!, ¡Techtlapohpolwi! ¡Ayakmo nixolopehkisas! 
Tlalokan Nantli, chikawak omotlahtolti:
—¡Ximihyokawa! Teh amo kuali titekone, wan amo kuali titeyolikni.
Tlalia nikan nepan titlatzonteki, titlamiktia wan san tlen amo
kuali tikchiwa, tikinixkomaka wan tikinpihpinatia monantzin wan
motahtzin, nihki techyolmiktia wan nikitta amo tiktlasohkamati
tlen niktemaka kanpa nochtin moyolitiskeh.
Takohtzin san otlakaktoka wan Tlalokan Nantli okilih:
—Tlalia melahkayopan tiyeknemis nikan tlaltikpaktli, mochan
nimitzkawati.
Takoh otlanankili:
—¡Kema! ¡techkawa! Wan tikittas kenemin nikpatlas nonemilis.
Niman Tlalokan Nantli, tototl okinawatih:
—Ichan xikawati inin takoh.
Tototl opatlantikiski wan okiwikak takohtzin. Ompa wehkapan
okilihtiyah:
—Xikitta tlen kualtzin totlaltikpak nochi tlaselistok, amitla
techpolowa, walewa yehwan tlakameh, nochi kihtlakowah,
moneki kipatlaskeh intlayehyekol. Ikinon moneki tiyeknemis
wan tikintlatlalwis okseki moyolikniwah kenemin kimalwiskeh
totlaltikpak kanpa amo okachi ihtlakawis. Takohtzin oahsito ichan,
kanin inantzin okichixtoka. Takohtzin okinapaloh wan okilli:
—¡Techtlapohpolwi nonantzin! Axan nimitzmolwilia melahkayopan
nikpatlas notlayehyekol, tlalokan nantli onechkawilih ma ok niyolto
wan tikittas amo nimitzkahkayawas.
Inantzin amo okahsikamah tlen itakoh okikakiti san okittak inon
tonalli okipatlak inemilis. 

Okatka se poyolamatl tlen kahwentlan omotlakualtemoliaya, wan
okinamik sen astotl tlen nihki ikompa apismiktoka, ihkuak okittak
poyohlamatl, okili.
—Notlallan otiwalahsiko wan axkan nimitzkuas.
Poyohlamatl omomohti, omotlalo wan owetzito ipan se tetl wan
omokohkoh. Astotl okahsito wan okili:
—Axkan keman nimitzkuas.
Poyohlamatl omotlatlahtih:
—¡Amo techkua! nimitzilis kanin kateh miaktin poyohlamatkeh,
tlen kualtis tikinkuas. San techkawili ma nimopahtiti.
Astotl okinankili:
—Tlalia amitlah nikinahsis, welika nimitzkuaki.
Astotl oyahki otlatemoto kanin poyohlamatl okili; yineli okinahsito
miaktin poyohlamatkeh, wan nochtin okinkuah.
Poyohlamatl ichan omotlatito wan okilkah tlen astotl okilihtewak.
Ihkuak miak tonalli yopanohka, poyohlamatl oksehpan kahwentlan
omotlatemolito wan ompa astotl iwan omonamik.
Astotl otlahtoh:
—Oksemi notlalan otiwala, axkan welika nimitzkuas.
Poyohlamatl okinankili:
—Otimokahkeh oksekimeh poyohlamatkeh otikinkuaskia wan amo
yen neh.
Astotl okiwalhtoh:
—Neh san nitlalkawa, axkan sawel niapismiki wan amo kanah
nikahsi tlenon nikkuas.
Wan inon astotl apistoloktli, okikua poyohlamatl.
Ika inin tlahtolli timomachtiskeh: Amo nochi tikneltokiliskeh akin
yitikixmatih tekahkayawani. Kuali ximixtentlapokah. 

Sen kimichin techanko okalaktinemiaya, ihkon tlatlamantli
otlachtakakuaya. Sen tonalli okinnamik seki mistontzitzinteh
tlen inwan omawiltih, miak omopakiltihkeh, ikinon kimichin
omoyehyekoh, mohmostlatika omokopaskia.
Okse tonalli okinnamik miaktin mistomeh sawel wehweyi wan
okinekiayah kikuaskeh. Omotlelo, omotlatitoh wan amo okikuahkeh,
niman okahsik sen mistonewatl wan okimokenti. Niman oksemi
okinnamik mistomeh wan amo okixmatkeh kox yeh kimichin tlen
achto okikuaskiah, ikinon okilihkeh:
—Ma tikkuati sen kimichin, ik nikan omotlatih.
Wan kimichin okinnankilih:
—Kemah, tiawih ma tikkuati.
Mistomeh otlayakankeh, wan techan okahkalakitoh, satepan
okipanowitoh sen weyatl, ipan sen kuawitl tlen ompa owetoka.
Kimichin okinnawatih mistomeh achto ma apanokah, ihkuak oyayah
itlahkotian kuawitl, sanelihki okitzinkopki wan omatlawihkeh. ihkon
kimichintzin iselti omokah wan oksehpa techan tlachtakakuato. 

Se mistontli san tekitl okinnonotzaya sen itzkuintli, yeh okualanki
wan okili:
—Amo technonotza tlamo nimitztetexos wan nimitzkualis
monakayo.
Miston owetzkak wan okihtoh:
—Nimotlalos wan nikuawtlehkos, nepa wehkapan nimitztlatos
kenemin timokuehsowa.
Nochipan ihkon okichiwaya miston. Se kualkantika, itzkuintli
okiyehyeko:
—Axkan nimotlatis, wan niman niichtakanehnentias wan nikitzkiti
inon miston.
Miston okochtoka wan osolontoka, itzkuintli yoliktzin omotokihtia
wan okimohtzolo, miston otzahtzik wan okili:
—!Amo techkua¡ ayakmo nimitznekilis.
Itzkuintli okikahkah. Mostlatika oksemi miston okinekilito wan yeh
okitlakawalti:
—Tlalia amo timoyektlalis mistonkakalaxtli, niktlakewas okse
tekuani ma mitzkuaki.
Miston amo okineltokili, achto okimohmotlak, satepan ika sen tlakotl
okitlalaxtzopitih.
Itzkuintli omehtewak wan okitlakewato sen koyotl ma kikuaki miston.
Ikinon nemechilia noyolikniwah; ¡amo xitlanekilikah! tlamo
antlapoloskeh, akin tlanekilia nochipa kahsis itlaxtlawil. 

Okatkah ome iknimeh, tlen amo okipiayah tlen kikuaskeh, wan
oyahkeh kuawtlan otekuantemotoh.
Ihtik akawalli onentoka se masatl. Tlakameh tlen ikompa
otekuantemotoh okinamikeh, niman okimelawilihkeh
intepostlatoponil wan okitoponilihkeh. Masatl otzikuinki, wan amo
sen tlemitl okahxiltihkeh.
Masatl ocholoh, wan tlakameh wehka okitokakeh, wan amo kanah
okahsikeh. Mostlatika tekuantemohkeh oksemi okichiatoh kanin
masatl pahpanowa, ixtakatzin omotlatihkeh ihtik akawalli, wehkawitl
okichixkeh, wan ihkuak masatl onpanoko niman okitlatoponilihkeh,
tlemitl ipan imetz okahxilti.
Yolkatzintli amo wehka owetzito. Tekuantemohkeh okimomamaltihkeh
wan inchan okahxititoh. Ompa okixipehkeh, otlakualchihkeh wan
nochtin chanehkameh oyektlakuahkeh, omoyolchikahkeh wan
tepitzin apistli okichololtihkeh.
Tikmatokeh masanakatl sahpanowa welik, wan ikinon miak tlakameh
kintemowah inon yolkameh. Inon yolkatzitzinteh yitlantokeh, ikinon
moneki tikinmalwiskeh wan ma tikinkawilikan ma moyolitikah.

Nochipa kualkan, ome pitzokonemeh omonamikiayah ikxitlan sen
xalxokokuawitl. Sen pitzotzintli nochi itlakayo mihmintik. Iteko
okitokayotiaya: “Yakatankachtli”. Okse pitzokonetl sentetl xipetztik
itlakayo, iteko okitokayotih: “Pitzoxipetztli”.
Sen tonalli ihkuak omonamikkeh inon pitzokokoneh opehkeh motlahtlapowiah wan “pitzoxipetztli ” okiwalihto:
—Nikitta toteko kemeh amo nechwelitta wan, nikmachilia kemeh
san nechtlawelnotza. Nikitta okachi mitztlasohtla, mitznotza ika pakilistli, amati tlekan ihkon tikateh.
“Yakatankachtli” okinankili:
—Amo ximotekipacho!, toteko techtlasohtla, tikittas ihkuak techtzoyoniskeh wan techkuaskeh,
 nochtin motenpahpaloskeh wan momahpilpihpitzoskeh. Ihkuakon amo kiihtoskeh koch tiyakatankachikeh
noso tipitzoxipetzikeh. Nochi tonakayo, sentetl kiweliliskeh.
Inin tlahtolli kiihtosneki: ihkuak timikiskeh, amikah okachi ipati.

Sen itzkuinwewe iselti onentinemiaya, opanoto inawak se nakanamakaloyan, ompa okittak sen omitl tlalpan owetoka, okiihneki wan
omotenpahpaloh, okinekiaya kikuas, amo kemanian okittak sen
omitl ihkon ik welik, wan omoyehyeko:
—Tlalia nikwilanas inon omitl, kox itlah nimochiwas?
Niman omotokihtiah kanin omitl okatka, nihki ompa oyetoka sen
itzkuinkonetl kakalachtik wan okikuasnekiaya inon omitzintli, san
omochixtoka amo ma kiitta nakanemakani, tlamo welitis okipachiliskia
ikinon amo omotokiaya, itzkuinwewe omoyolewak wan okihto:
—¡Amo nikmawilia nekan nakanamakani! Nekan omitl welika
nikkuas!
 Itzkuinkonetl opehki kiixnahnalka wan ipan omakahkah itzkuinwewe.
Inon tonalli itzkuinkonetl amo okahsiaya tlenon kikuas. Nakanemakani okinittak wan okiaxoyawih itzkuinwewe, 
inin, omitl okikamakuik wan otzikuintewak. Ihkuak yokikuaskia, oksemi okittak
itzkuinkonetl ompa mayantok, okiiknomah wan okili:
—Xikkua! Teh okachi tiknehneki ! Ik nepa oksen omitl nikahsis.
Wan oyahtikiski, oksekan omotlakualtemolito. Amo wehkawitl okonahsik itlakual. Inon tonalli,
 itzkuinkonetl wan itzkuinwewe kualtzin otlakuakeh.
Inin tlahtolli technechtilia kuali ma timotlayehyekoltikah Tla keh
tikpia tlakualli, xikmaka akin okachi itech monekis. ¡Xiktlamaka!,
¡amo xitzotzokati!

Okatka sen tlakatzintli sahpanowa tlatzihki. Kemin amo otekipanowaya amo okipiaya tlen kikuas,
 ikinon sen yowalli omixewih tetlallan eloichtekito. Ihkuak yokitemitih ikostal owetzki itlawiloni tlen
okiwikatoka owalsewik, ayakmo oxotlak, oyahki omotlahtitia wan
amo okittak kanik mokxikuepas, ikinon omostowi.
Ompa tlihtik miak onehnenki ikinon miak osotlawik. Tlalpan omotzoponih wan okochki, ihkuak oihsak,
 ok tlayowahkan okatka, niman opehki kitemowa kanik kisas, kemin amo okahsik, omoyolkuiti
wan okiyehyeko:
—Axan! kenemin nikisas? Tlalia amo nitlachtekiskiah, tlasi nokochanko nikochtok.
Satepan chikawak okuawtzahtzik:
—Techpalewikah! Amo kualti nikisa!
Sen tetah, kualkantzin otlachiato imilah, wan okittak miak milowatl
chapantok wan elotl okikuihkuilihkeh. Ompa okikak ihtik se weyi
ostoktli, sen itlakaikni otzahtzitoka, nimantzin okinnotzato oksekintin iyolikniwah ma kipalewikah kikixtiskeh. Ihkon okikixtihkeh
inon tlatzihkatlakatl iknochi ipoxah tentok ika kuahkuali elotl. Nochtin tlakameh okiixilihkeh:
—Tla keh yen teh titlachtektinemih!
Yeh okiwalihtoh:
—Techtlapohpolwikah noyolikniwah, ayakmo nemechtlachtekilis nitekipanos wan nikuepas tlen onikichtek.
Mostlatipan chikawak opehki tekipanowa wan ihkon okimotlanili itlakual. 
Xikahsikamatikah inin tlahtolli: Tlalia itlah ankinekih, okachi kuali xitekipanokah, wan amo xitlachtekikah.

Okatka sen ichpochtli, tlen miak omoweynekiaya. Sawel kualtzin
omottaya. Ikinon okiyehyehkowaya:
—Itech inin altepetl amonkah sen telpochtli kemin neh nikneki,
tlen iwan onimonamiktiskia.
Ichpokatl amo okinneltokiliaya nochtin telpochtin tlen okintlahtlapowiaya, san okihyehyekowaya:
—Telpochtli tlen nechmonamiktis, moneki yetos kualtzin wan tominyo.
Ikinon amo okahsiaya akin kimonamiktilis, sen tonalli okitlapowi
sen telpochtli tominyo wan amo okinankili, ichtakatzin omoyehyeko:
—Inon telpochtli miak tomin kipia, okichiwaskia iwan nimonamiktis... san keh nikitta amo kualtzin.
Okse tonalli, okitlapowi tekiwahtlayakanki itelpoch, wan nihki amo
okiyeknankili, oksemi omichtakatlapowi:
—Inon telpochtli sawel kualtzin, kualtiskia nikmonamiktilis… ¡machitlah tomin kipia…!
Ihkon nikan nepan onenemiaya. Ahsik sen tonalli, okintlahpaloto
itlaiwah tlen wehka ochanchiwayah, oahsito kanin ohtli nawkan
moxelowa.
Ompa okittak sen telpochtli santekitl kualtzin, wan tzopontiwitz ipan sen
yolkatl tliliwik, inon telpochtli kuahkuali itzotzol kikentiwitz, omottaya
miak tomin okipiaya. Kanin okinamik, telpoc htli niman okili:
—Tlalia tehwatzin tikmonekiltis tiyetos nosiwatzin, 
axkin tiktlaliskeh tonalli ihkuak timonamiktiskeh.
Ihkon ichpochtli omichtakayehyeko:
—Axan keman yonikahsik telpochtli tlen nopakilis.
San niman okinankili:
—Tla yinelli techtlasohtla, chikomaxan timonamiktiskeh.
Kuali omoyektlapowihkeh wan sehsekan oyahkeh inchan.
Ihkuak ahsik inon tonalli, omonamiktihkeh, oilwichihkeh wan kualtzin otlahtlakuahkeh.
 Niman telpochtli ichan okiwikak inamik,
ompa kalihtik tlakawtok. Kallan otlamixtenki wan otliowak. Satepan
siwatl omotlasowih, telpochtli otlasewih wan inawak omokochtekato
ika nochin itlakem. Miak tonalli opanotiah, wan telpochtli nochipan
ihkon okichiwaya, ichpochtli omoyehyeko:
—Tlekan ihkon kichiwa nonamik, Koxamo itlah kimotlatilia?
Sen yowalli ihkuak kuali yokochki itlaka, yoliktzin okimahmaso.
Sanelihki okimachilito itlakayo sawel tzohmio wan kuitlapileh.
Okahsikamah, inamik tlen inawak okochtoka, amo nelli tlakatl, yen
tlawelilok. Inin wewetlahtolli kihtosneki: Tlalia se takko kahki sapanowa kualtzin, 
amo kipia tlen moweyinekis, wan amo san yeh tomin
kitzintokatinemis. Tla keh ihkon kichiwas, Welitis yen tlawelilok
kahsiki wan kualtis kimonamiktilis.

Yiwehkika nepa ixtlawaktli kanin kualtzin nochi xochiyoh, omonamikeh sen xikohtli wan sen kuawetzotl. 
Xikohtli, kemin okachi tlahpaltik okatka, niman opehki mosihsinia wan okikakitih:
—Satekitl nichikawak, miek nitlamama wan amo nisotlawani.
Kuawetzotl san otlakaktoka wan satepan okinankili:
—Tlakeh yinelli tichikawak, ma tikchiwakah tlen axkin nimitzilis.
Nepan onkah miek nektli, ma tiksasakakah, wan ma tikwikakah
ikxitlan nekah xalxokokuawitl.
—Xikohtli, otlawelkak wan opehkeh neksasakah.
Xikohtli yinelli chikawak okatka, mimiek nektli okimomamaltiaya wan
kuawetzol sanihkichiwa kuetlaxiwi wan omottaya amo otlaxikowaya. Melahkayopan amo okinextiaya tlen okiyehyekohtoka, okinekiaya
kiawilmatis xikohtli itekiyo. Ihkuak yimiek oneknechikohkeh, kuawetzotl okiwalihto:
—Yinelli sapanowa tichikawak, neh yonisotlawak, okachi kuali nochan ma nimosewiti, nihki xikitta, yopehki tlayowatiwitz.
Xikohtli okitlahtlanih:
—Kanin tichanchihtikah?
Kuawetzotl okinankili:
—Nikan, itzintlan inin xalxokokuawitl, ikuitlapan tlakoyonkah,
yowehka nikan nichanchiwa.
Xikohtli san omihyokah wan opatlantikiski, ixkoyan omoyehyekohtiah:
—Nekah miktlan kuawetzotl, onechkamaxinki wan onechpinawi.
Kemin amitla okitlaxtlawi tlen xikohtli okipalewi, kuawetzotl
omokah ika miek pakilistli. Inin tlahtolli technextilia: Moneki amo
ma timosinikan tlalia tichikawakeh noso titlayehyekolehkeh. Tlamo,
welitis yetos okse okachi kamanaltiani wan kualtis tokah wetzkas

Yiwehkika okatka se wewetzin tlen iselti ochanchiwaya, nochi itlakem sawel tatapaktik wan amikah okimatiaya kox ompa kalihtik
miak tomin okitlatihtoka, ikinon nochtin altepetlakah okiknomatiayah wan okihtowayah:
—Inon wewetzin melahkayopan, amitla kipia.
Ihkon, miek xiwitl opanotiah wan inon wewetzin okachi okoxkatiaya. 
Ikaltempan opahpanowaya sen choko tlen kuali iwan omoyeknotzaya Sen tonalli okinextili inin tlahtolli:
—Xikitta choko, miek tomin nikpia, tla keh timixewis, techonpalewis itech noteotlakilis wan ihkuak niixpoliwis miktlan techontlalpachoti,
 ihkon, tikmokawis nochi notomin tlen nikan tlatitok, san
nimitztlatlahtia amikah xiknextili tlen axan onimitzilih.
Choko okinankili:
–Techkawili ma nimoyehyeko wan mostla nimitzilis kox nikchiwas
inon tekitl.
 Ihkuak ichan ahsito, inon choko okitlapowihtahsik isiwa, nochi
okinextili tlen okilih inon wewetzin.
Siwatl niman omotlelo okintemoto ome isiwikniwah wan okinnextilih
tlenon itlaka okitenehtahsik. Inon siwameh omotlatlalwihkeh wan
okintlakehkeh ome tlakameh, ma kitlachtekilitih nekah wewetzin.
Ihkuak ipan okalakitoh okilihkeh:
—¡Axan tikwikaskeh nochi motomin! ¡wan tla keh timokuehsos timitztlalwitekiskeh wewe tzotzokatl!
Wewetzin omotolo wan omotlatlahtih:
—¡Amo techpachilikah! ¡xikwikakah nochin tlen ankahsiskeh!
Ihkuak inon tlakameh opehkeh tlatemowah; okahsikeh miek tomin
tzonetok itlampa ikochanko. Sanelihki inpan okistikiskeh nawi tlahpixkeh tlen iniwian inon tetahtzin okintlakehka ma kimalwilikah
itomin. Ompa kuali okinkuawtemkeh, okinilpihkeh, wan okintzakuato.
Satepan inon tlachtekeh okinextihkeh akin okintlakeh ma tlachtekikah.
 Eyi siwameh tlen otetlakehkeh, ihkuak okimatkeh intlakewaltin otzaktokah niman ocholohkeh.
Choko machitlah tomin okiselih, wan amo okimah tlekan isiwa okicholilih.
 Wewetzin okitlalpacho itomin wan chikometika omomikilih.
Amikah kimati kanin tlalpachitok inon tomintzin.
Inin tlahtolli techonmachtia: moneki timotenkawaskeh, tiktlatiskeh
toyolipan nochi tlen technextiliah wan techtlatlahtiah amo ma titlahtolxinikah. 

Inin tlahtolli okiixmatiayah nochtin tlakameh tlen yiwehkika
omiltokayah.
Axan san kanah keski tetahmeh kiilnamiktokeh kenemin kikixtiah
ohxitl. Ihkuak kitzontekih se okokuawitl kitzayanah, noso
kitlahtlapanah wan kipehpeniliah tlen okachi okotzoyoh.
Niman inon kuawitl pihpitzaktzin kitzahtzayatzah wan kitlahtlaliah
ihtik se tzimpilli, wan ompa ihtik kixotlaltiah. Achtoh kichiwah se
tekochtli kanin aki inon tzimpilli. Ompa ihtik tekochtli kitlaliah
okse kaxitl ahketok kanin monechikos ohxitl wan kitentzakuah ika
se tepospatlachtik kohkoyonki.
Ikpak kikualihketzah tzimpilli tlen kipia okotzayantli xotlatok wan
nochi kintlalpachowah. Ihkon kuawtzayantli tlen okotzoyoh pewa
chihchipini okotzotl.
Ompa kikawah se yowalli ma monechiko okotzotl. Mostlatipan
kikixtiah tzimpilli wan kaxitl kanin ohxitl omonechikoh. Inon ohxitl
kisa tetzawak wan tziktik.
Ihkon yamankatotonik kinelowah ika tleolli, niman kitlikonexwiah,
kimanelowah wan mostlatika kitokatiweh. Ihkon inon ohxitl
kipalewia tleolli, kanpa amo ma palani, amo ma kikuakah totomeh
wan kimichimeh.

Yiwehkika okatkah seki pipiltin satekitl ixkiskeh. Okinpaktiaya
mawiltiskeh tlayowahkan. Itahwah okiniliayah amo ma
yowalnemikan.
Inon pipiltin amo otetlakamatiayah. Sen yowalli omawiltihtokah wan
se tlakatl okinekiaya kinmohmohtis, inon tlakatl omichtakatlakentih,
omohkatzahtzik wan opehki iknochoka kemin se tekuani, nihki
inpan otlapostektiwalah.
Nochtin pipiltin ika tetl okimohmotlakeh, satekitl okitemilihkeh
wan ikinon tlakatl ocholohtikiski. Pipiltin opahpakkeh, wan oksemi
opehki mawiltiah.
Nepa amo wehka omoyoltlamachtih inon tlakatl, oksemi inpan
owalehkok, axkan yinelli motlantok se yolkatl.
Pipiltin amo okimowilihkeh wan okinekiayah ikuitlapan motlaliskeh,
kemin amo nochtin oakkeh, se piltontli okinilih:
–¡Ma tikpililikah se weyi kuawitl, ihkon nochtin tiakiskeh!
Ihkon nochtin pipiltin ipan omotlalihkeh wan okitlaloxtihkeh,
wehkawitl omawiltihkeh wan amo okiittakeh kenemin inpan oahsik
tlahkoyowak.
Sanelihkika otlakuikak sen kaxtil, wan inon yolkatl opoliwik, nochtin
pipiltin ochapantikiskeh. Ompa keman satekitl omomohtihkeh, wan
nimantzin inchan onewakeh.

Itech sen altepetl ochanchiwaya sen chokotzin tlen okinpiayah itentzowah, 
nochipan okinwikatinemiaya, ikinon onentinemiaya ichin
tepeyoh.
Se tonalli okicholilihkeh wan tetlalpan okahkalakitoh kanin okachi
owihkan. Chokotzin okinahsito wan ihkuak okinistlakohtoka,
 sanelihkika okikak se tetl okitlamochilihkeh. Kemin chokotzin amo mohkatl niman okistlakoto kanik owalewak inon tetl.
Oahsito inawak se weyi ostoktli wan kemin yiteotlakihtoka omo okachi itenpan omotokih.
 Ichan oyahki, okinpewtiah itentzowah. Mostlatikan oksehpa oyahki otlachiato wan ihkuakon okachi omotokih
itenpan inon ostoktli. Niman omixewi okalak tlalihtik wan ompa
ihkon opoliwito wan ayikemanian okahsikeh.
Axkan kihtowah tetahmeh ihkuak pahpanowah ikxitlan, kikakih
ompa tlihtik tlakuikatok inon chokotzin. Nihki techititiah, amo
nikan nepan ma tikalaktinemikah, okachi kuali amo ompa ma timotokikah toselti. 
Tla keh amo titlawelkakih welitis timochiwaskeh
kemin inon chokotzin tlen omostowi.

Sen tlakatzintli okinekiaya kiittatih sen iyolikni tlen ochanchiwaya
ichin okse altepetl tlen amo wehka okatka. Tlahkotonalli oyahtikiski
wan kemin okinixmatiaya nochtin ohpitzaktin, otlakotontiyah
kanpa okachi kualkan ahsiti. Tlahkotian millan wan kahwentlan
sankuinalli opanotiyah wan amo okimachilih kenemin ahsito ipan
sen ohtlamaxalli kanin omosewihtoka se wewetzin ipan se tetl.
Ihkuak okahsito niman okili:
—Tlen tikchiwa?
Wewetzin okinankili:
—Nimoyehyekohtok, amati kox itlah amo kuali onikchih itech
nonemilis, miak onitekipano nochi tlen oniktlanki nochokowah
onikinmakak, maski amo wel miak, inon tomin tlen nikinkahtewilis,
welitis kinahxilis ika monekuitlawiskeh, wan yehwan amo
nechwelittah, yiwehkawitl amo witzeh, axan san iwan noxokoyo
nichanchiwa wan walewa amo tikpiah tlen tikuaskeh.
Tlakatzintli okinankili:
—Amo ximotekipacho, tel amo mahxilia ikinon amo walehkoh,
tikittas sanelihkika ahsikiweh.
Wewetzin oksemi okiwalihto:
—Amo nikneltoka kox ehkoskeh, nikmachilia yonechilkahkeh
nokonewah, axan nimitztlatlahtia ihkuak tikinittas, tikinmakas
notlahtol, neh yononewak wehka nipahpaxaloti wan amo nikmati
kox ok nimokopatih.
Tlakatzintli okihto:
—Kema, tla ihkon tikneki, nikinmakas, amo ximoxihxiko yehwan
walehkoskeh, tepìtzin ximochia.
Kemin wewetzin amokimatiaya tlahkuilos, okikixti wan okimakak
sen amatl xoxolochtik wan okili ma kiihkuilili inin tlahtolli.
“Nokonewah: miak nemechtlasohtla, maski amo nikmati kenemin
onkateh, tlalia onkipiah mokonewah noso amo, kox kuali
onchanchiwah kanin onkateh, neh nemechilnamiktok ika miak
pakilistli, ihkuak onneskeh miak oniktlasohkama noyolilis,
axan xikmatikah mostla wiptla nemechkahtewas wan amehwan
ankihtoskeh kox kuali tekitl onikchi ihkuak onmoskaltihkeh, noso
satekitl mowan onimokuahkualaniaya. Nochipa oniknekiaya mowan
onimotlahtlapowiskia wan amehwan amo kemanian otechkakilihkeh.
Onimotlahtolchikah kanpa amehwan onyaskiyah temachtiloyan,
amati kox amehwan ankiwelittah nochi tlen onikchih. Amati kox
ok nikakis tlenon ankihtoskeh noso tlenon ankiyehyekoskeh. San
inmoyeknemilis nemechkahtewilia.” Anmotah
Tlakatzin okitlatih amatl wan oyahki, oahsito kanin oyaya, wan
okichih tlen iteki. Yiteotlak okinamik sen telpochtli tlen amatl
okimakaskia omotlahpalohkeh wan oyahkeh kanin ochanchiwaya
wewetzin. Ihkuak ahsitoh, tlakatzin wel miak omomawti, wewetzin
tlen ohtlipan okinamik kalihtik okatka yomomikilih. Niman
omotetlahtlanih:
—Kemanian oixpoliwik motahtzin.
Okinankilihkeh:
—Yala oixpoliwik, otikahsitoh san kemeh kochtok ikahwentlan, wan
ichoko tlen xokoyotl otlanawatih ma tikwalikakah.
Kemin amo okineltokaya tlen okilihkeh oksemi otlahtlanki:
—Kox melahkayopan oixpoliwik tetahtzin?
Oksemi okinankilihkeh:
—Kema… yala kualkan ?
Ayikmitla okiwalihto, san omihyoka wan omoyehyeko:
—Tlalia yala oixpoliwik. Akin iwan onimotlapowi tlahkotonalli nepa
ohmaxalko?
Niman opehki tlakayowiwiyoka, sawel miak omomohti, okipopochwi,
inawak omixpoh, omotlatzahtzilih wan okinnotzki nochtin chokomeh
wan amatl okinmaktili ma kipowakah, yehwan nihki omomohtihkeh,
ihkuak okitenkakeh tlen okihto intah.
Mostlatika tlakatzintli omokopki ichan, ihkuak opanoto ohtlamaxalli
kanin wewetzin okinamik, san kuali otlahtlachixki, ayakmo omomohti
wan okiyehyeko:
—Kuali ximosewi noyolikni, motlahtol innawak mokonewah
onikahxitito.
Moneki tonantzin wan totahtzin, tikintlahpaloskeh ihkuak
yoltokeh, tikintlasohtlaskeh wan tikinmalwiskeh, tlalia amo ihkon
tikchiwaskeh, maski yomomikilihkeh, yehwan kualtis techiliskeh
tlalia kuali totlayehyekol.

Nepa wehka, itech sen altepetl, inin tlamantli opanok: Sen tonalli
kualkantika, sen wewetominyoh okinnotzki nochtin telpochtin, tlen
itech inon altepetl ochanchiwayah. Achto okimotlakewih sen choko
ma kinpowah keski owalehkokeh. Satepan okinilih inin tlahtolli:
—Xikittakah, itech inin tonalli miak xiwitl onikontlamito, sawel
yiniwewe, nokonewah yomoskaltihkeh wan wehka oyahyahkeh, axan
amikah nopantlachia, nosiwa nihki yiwehkikah omomikilih.
Amehwan antelpochtin, anchihchikawakeh, ikinon axkan nikan
onemechnotzki, nihki anmonawak nimotlasohkamati. Kemin
amehwan, ihkon onitelpochtik.
Niman inon wewe omotlalih ikaltenpan, wan okiwaltlahtlanih choko
tlen okilli ma kinpowah:
—¿Keski mowanpowah otikinpoh?
Choko okinankilih.
—¡Mahtlaktli wan ome!
Wewe okili:
—Teh mowan: ¡mahtlaktli wan eyi!
San niman okinnawatih nochtin ma motekpanakah, owalmasoh
ihtik ichatanah wan okinxehxelilih eheyi kamohxochitl, tlen kuali
yosewalowak, nihki ompa okinpiaya ompoalli teokuitlatomin, wan
oksemi otlahto:
—Inin kamohxochitl tlen nemechmaktilia xikintokakah,
xikinkuetlawikah, ihkuak xotlaskeh xikintekikah wan xikinwalikakah,
oksepa nikan timonamikiskeh ipan eyi metztli wan tlahko, tlen
choko kinwalikas inon xochitl kitlanis inin tomin kostik.
Chokomeh oyahkeh inchan okichiwatoh tlen inon wewetzin
okinnawatih: okamohtokatoh.
Miak tonalli opanok wan kamohtli tlen okitokkeh amo oixwak,
yehwan amo okimatiayah kox yen wewe okintzinnelwayokopinki
wan okintzinxoleh.
Ahsik tonalli, nochtin chokomeh okiwikayah eheyi xochitl, choko
tlen achto okinpoh iwanpowah amitlah okiwikaya, tlakuitlapan
omotlalito, onpa ixtleokochtoya. San niman wewe okintlahtlanilih
ma kimaktilikah inxochiwah, wan opehki kinpowa: eyi, chikuasen,
chiknawi, mahtlaktli wan ome, kaxtolli… sempoalli wan kaxtolli
wan se… wan ihkuak nochtin yokimaktilihkeh, wewe otlapoh:
—Nikan poliwi eyi xochitl, ¿Akin amo okintemaktih?
Wewe okiwalittak choko tlen amitla okiwalikatoka wan
okitlahtlanito:
—Tleka amo otikinwalikak moxochiwah, koxamo kanah
otikinnamakak, kanin otikinkah?
Choko, omopina wan okinankili:
—Amo onikinwalikak wan amo kanah onikinnamakak, ompa
nokalixpan onikintok tlen otechmakatiek, nochipa onikinatekih
wan amo kemanian oixwakeh, mach nikmati tleka opalankeh.
Wewe okiwalihto:
—¡Nimitzkneltokilia motlahtol choko!
Okseki telpochtin san opaktoyah wan owehwetzkatoyah,
okiyehyekowayah:
—Inon tetah techxehxelilis inon teokuitlatomin, tlen kipia ihtik
ichatanah.
Wewe okinnotzki telpochtin, wan oksemi okinilih ixpan choko tlen
amitla okiwalikak:
—¡Nikneltokilia itlahtol wan nikmawisitta!
Ihkuak tomin okimaktilih, nochtin telpochtin san omihyokahkeh.
Wewe oksemi chikawak otlahto:
—Nochi tomin nikmaktilis inin choko, yeh kualyotika okitlanki,
amehwan techkahkayawasneki. Inon xochitl tlen antechwalikilihkeh
amo yen kamohtli tlen yikeski mestli onemechmakak. Kamohtli tlen
ankiselihkeh, nonewian onikinnelwayokopinki wan onikintzinxoleh,
ikinon inon kamohtli opalanki, maski okipiaya kualtzin iselo.
Anmowanpo melahkayopan otlahto, amehwan amo.
Nochtin chokomeh tlen owetzkatoyah san omopachohkeh, ayakmo
otlahtohkeh, omopinatihkeh wan oyahkeh.
Inin tlahtolli technextilia: amo ma titlakahkayawakah,
ma tiktenextilikah tlen melawak tlahtolli wan ihkon amo
timopinatiskeh. 

Kihtowah tokohkolwah, okatka sen tlakatl tlen nochipan
otekipanowaya wan amo kemanian osotlawaya. Ihkuak okikuaskiah
itlah nakatzintli, isiwa satekitl okitlahmachiaya wan tlakatl
miek okinekiaya nakakuas, maski yiwel tomawak okatka. Walewa
okihtowaya:
—Tleka satekitl techtlahmachia, lamah tzotzokatl? neh nochipan
nitekipanowa wan nikwalika nochi tlen monehneki.
Isiwa okinahnankiliaya:
—Kuali xikilnamikto, ¬ miktlanpitzoxitontli nochtin tochanehkawah
nihki moneki nakakuaskeh wan teh satekitl titixkomitl.
Ihkon nochipan omokuahkualaniayah. Sen tonalli tixkomitl okilih
isiwa:
—Xikchipawa sen poyohtzin wan ipan techtlaxkaltis, nikittatih sen
noyolikni ma nechtomintlaneti, yeh wehka chanchiwa wan ikinon
moneki miak nimotlakualwikilis.
Isiwa okiwelkakilih, okitlaxkaltih wan tixkomtlakatl onehnentiyah.
Ahsito ipan sen tlalmanalli kanpa omotzoponih wan okihto:
—Axan kemah amikah nechkuilis notlakual.
Achto otlastlakoh wan kemin amikah okittak, okikixtih
itlakual. Sanelihkika se wewetzin okimonextilih, inon tetahtzin
okitlahtlanih:
—Tlen tikchiwa nikan moselti nowanpo?
Omotlakualtlatih wan okinankilih:
—Wehka nimotomintlanewiti ikinon nikan nimosewihtok.
Wewetzin oksemi otlahto:
—Tlalía motlakual techyekoltis, nimitztlanetis, san kech tomin
tiknekis.
Xitontlakatl okihto:
—Amo tehwatzin, tlasohkamati.
Wewetzin ayakmitlah okitlahtlanilih, san okiwalihto:
—Ma niohtoka san xikmatoh: Yen Teotl iwan otimotlapowih.
Tixkomtlakatl amo okineltokilih, okimokechpanoltih itlaxkalpoxah
wan onehnentiyah. Ahsito kanin okatka sen komolli wan oksehpa
omotlalih kanin otlakuaskia wan omoyehyeko:
—Nikan amikah nechittas, axan kemah niyektlakuas noselti.
Ihkuak okikixtiskia itlakual okittak itzalan teyoh sen pinotl okistewak
wan inawak ahsiko. Inon pinotl okipiaya amo kuali itlachialis wan
nihki okitlahtlanih:
—Nowanpo, kanin tiyah?
Tixkomtlakatl okitlawelnankilih:
—Tlen moteki!
Pinotl okilli:
—Kuali nikmatok tiktemotih sen mowanpo, ma mitztomintlaneti.
Tlalia motlakual techyekoltis, nimitztleokolis nochi tomin tlen
tiknekis, kuali xikmato: neh nitlawelilo.
Xitontlakatl omomohtih, amo okixewilih tlen okitleokoliskia
tlawelilotl, omoyolkuik wan okinankilih:
—Amo nikneki motomin, welitis nikmotlanilis tlalia okachi miak
nitekipanos.
Nimantzin omoketzki, okinololoh nochi tlen okiwikaya, wan
onehnentiyah. Kanin osotlawato omoyehyekoh:
—Axan kema nitlakuas, maski ikah ma walehko sawel nimayani.
Oksemi okikixtih itlakual, wan ihkuak yotlakuaskia, sanelihki
okimonextilih sen siwatl wan okitlahpaloh:
—Panolti nowanpo, koxamo tiknekiskia techonyekoltis sen
kamatzintli motlakual?
Tixkomtlakatl okikualankanankilih:
—Neh, amo nimowanpo! Wan amo nimitzyekoltis notlakual, nepa
xiohtoka.
Siwatl amo omotekipacho, wan okiwalihto:
—Amo xikualani, nochtin tlen nikan tlaltikpaktli yoltokeh,
nowanpowah. Amo nikinitta kox pinomeh, masewaltin, kokoneh,
noso kohkoltin, nochtin nech mawisitah wan ihkuak inpan ahsi
tonalli, nikinwikatikisah. Yen neh nimikilistli.
Tixkomtlakatl okachi omomohti wan otlakayoseseyak, maski kualtzin
otonatoka, oksemi omoyolkuik wan okiwalihto:
—Nikanpa ximotoki ma titlakuakah.
Ihkuak opehkeh tlakuah, tixkomitl amo kualtik okitolo sen kamatl
tlen okimoxelilih. Mikilistli otlahtlakuah, kanpa okitlamito nochi
poyohnakatl wan tixkomitl sanelihki omihyokah, owalmik, yen
mikilistli okiwikak.
Moneki amo satekitl titlakuaskeh, ma tikkuakah san tlen
tiknehnekiskeh, tlamo kualtis timokokolistemoliskeh wan
timikiskeh.

Cepa ocatca ce Tlacatzintli; ahmitla ocpiaya; ahmo ocpiaya
tomin, za' otequitia ica imil. Momoztle oyahya in cuahtlan,
tlapopoxonia huan otlaia nitlal, toca ica in tlaul, ica in yetl,
cuahcuahuiti. Nentequitqui nin Tlacatzintli. Ocpiaya ce
izoatzintli huan ce icone. Ce tonal ¿Matti tlen opanoc? Za'
tlahman ocahcic in tlatzihcayotl; ahco quieman, ocnequia yaz in
cuahtlan; ahmitla oquichihuaya, zan ocochia. Ye izoatzintli ahco
ocpiaya, tlen quicuazqueh; huan axan in yeh oquichihuaya nochi
in tequitl, oyahya in cuahtlan, huan ocualicaya in cuahtlatlatil;
otlaxtocaya, otlapacaya ica in tzotzomahtli; nochi in tequitl, zan
yeh icel, oquichihuaya.
Ce yoal, ohualmocuepaya in zoatzintli nichan, huan
oquitlahtlanito ni tlahuical: ¿Tlen chihua notlacatlatzihcayotl? In
yeh, oquinanquili: ahmitla, zan ni cochi ¿Tleca? ¿Motequi? Izoa
ocualan huan oquitzahtzili: Aha, nican, ahcoticpiah tlen
cuazqueh huan tieccochtica, in tlacatl ocnanquili: Ahmo nicmatti.
Ximotequipano, zan mocel, neh zan nitlatzihui; neh ahco nicnequicana niaz. 
In zoatzintli oquili: ahmo nicmatti quen tichihuiliz.
Cualcan tiaz in cuahtlan, huelica tiaz.
Ye tlaneci huan quihtoa in zoatzintli: Yeca, x’mehua tiahue
tipixcatihue. In tlacatl: ah, ah, axan, ahmo nicnequi niaz, ni
nentlatzihui ocachi cual-li cualcan tiazqueh. Izoa: Ye tiahue huan
cualhuilana, yolic yolic in tlacatzintli yomeh, huan yoyahqueh. In
yeh yotlehcoc ipan in axno, ihcon yahui cochtoc ipan axno.
Niman nizoa quilia: Yotahcico, x’tequiti. Cualmaquili,
pixca. In tlacatl: Zan axan, chia cotzin ¿Tleca tipixcatihue?
Quihtoa ni zoa: Teh, x’maquili. In tlacatzintli quitta ipan ohtli ce
tomin telul-li, tetepehtoc ipan tlalchic. ¿Tleca tipixcazque? ¿Tlen
yez? Quinanquilia nizoa: Ihcon ticpiazqueh totomin huan
totlacual. In tlacatzintli oquili: Ihquin Oniquitac ce tomin telul-li
ipan ohtli. Nizoa: ¿Huan tleca ahmo oticololo? ¿Tleca nicololoz?
Quil canic zazo ocahcia in tomin. Quil cana tepehtoc matlactli
peso, occecan cempoal, occecan macuil poal peso.
Nizoa motlaloa, mocuepa ic ohtli, tlatemoti; ahmocana itla
ocahcic. Zan yeh icel in tlacatzintli octaya in tomin. Occuel
yocahhuac Nitlahuical. Quilia: Cone chipal. ¿Canin tiquihtoa,
quil ot’quittac in tomin? Huan axan ¿canin cah? Mach itla nehci.
In tlacatl nanquilia: Oniquittac umpa ocatca, umpa ohuetztoya.
Quittaz, zan axan, neh niaz huan niccualicaz. Mocuepa yeh’nyeh
huan cualica in tomin. Ontzon huan matlacpoual peso. Tla x’quit,
nican cah. Paya, nican cah in tomin. Non tonal omonenmatia
nenpatio, ontzon huan matlacpoal peso. Quilia ni zoa: ¡Axcan
quema! Miec tomin nicpia. Yocahcic in nitzotzoma. Ocmocuhi
nitzotzoma, ocmocuhi occe yolcatl, miec itla ocmocuhi.
Occepa, occuel, Nizoa quilia: Tiazque in cuahtlan. In
tlacatl: ¿Tleca? ¿Tlen yez? Ahmo nicnequi niaz. Oquiliaya in
tlacatzintli: neh nitlatzihui. Momoztle ihcon Oquiliaya in tlacatl;
huan can oyahya, zan ocochia. Nizoa nochipa cualantoc, nochipa
oquitzatziliaya: Yeca, x’mehua, cone nitlatzihca in ahmocual. 
X‘mehua. In tlacatl yomeh, maz ica tlatzihcayotl, zan yolic,
quichihua nochi. Ye quicui in itepoztlatequi, memeltia niaxno.
Nihqui yomotlali ipan; yecyayahti huan occuel quitta in tomin,
ipan in ohtli. Occuel ahmo ocacoc, zan ihcon oquipanahui. Occuel
ahci umpa. Nizoa occuel quilia: ¿Tleca ahmo oticualicac in tomin
occuel? Tla oticahcic. quihtoa: ¿Tleca? ¿Occuel occequi tomin?
¿Tleca ticnequi miec tomin?
Ihcon opanoqueh in tonaltin, occuel yahui cuahtlan, occuel
tlehcotihue, occuel cuahcuahuiti; huan nitlahuical, quil ye
cochmihqui; quil ye motecati, tlatemoa can cochiz, ahci ce
cuacuatehtzin; Umpa ye moyecteca. Umpa quitta ce cocontzin,
quitlapoa ¡Huah! pia miec tomin ¡Aayy! ¿Tlen nicchihuiliz?
Occuel umpa quicahua ¿tlen nicchihuiliz? Ce telul-li cah. ¿Tlen
yez? Ahmitla, umpa ma ye.
Cochi huan cochi, umpa ocualcahteh in tomin. Yeccochi,
huan ni zoa cuahcuahui, ye ocualtlamemelti in axno. Yehuan ye
hualmocuepah. Yoahcico nican nichan, ye tlacuah, ye quilia ni
zoa: Teh. ¿Tleca? ¿Matiz? Ne cah nenmiec tomin. ¡Huauhhh!.
Yehuan ihcon mononotzayah huan ahmo oquittaqueh umpa
yeccualchixtica, ce telpocatl in yeh tlacactica tlen quihtoah.
¿Mattiz? umpa cah in tomin, ce cocontzin tentoc. Tla ticnehqui,
cuiti. Xia x’cuittetzih. Can onimotecac, umpa cah. Ihquin tia,
umpa t’quitaz ce huey ocotl, niman maopochhuic umpa cah. Umpa
cah ce cocontzin tlitlilictzin. Queme nicnin, yoquicac canin cah in
tomin, tzecuinti. Yeh’nyeh totoca yahui, monentlaloa; nequi
cahciz in tomin.
Nican in zoatl quilia: ¿Huan tleca ahmo oticcualicac? Cone
ixcuahuitl. In yeh nanquilia: Teh nochipa ticnequi nicchihuaz
nochi. Teh nochipa ticnequi in tomin nicahci. ¿Tleca
niccualmemehtaz? Tla monequiliz in Teotzin nechonmomaquiliz
in tomin. Ma nechoncahuiliqui nican nochan, nican can nimoteca.
Umpa cuahtlan, nicnin yocahcic in cocontzin. Totoca quitlapoa, 
huan ahmocpia tomin; pia, zan cuitlatl. In telpocatl onencualan
huan oquihto: Quitaz nocnin, nin xolopihtli, nechtlaxtlahuaz. In
telpocatl quihtoa: Ye nicmatti tlen nicchihuiliz. Oquieccualmeme
ica ce mecatl in cocontzin, huan quicualica.
Nican, in itlatzicaicnin, yeccochtica ichantzinco, calaqui in
telpocatl, huan cuitlacpehuia ipan nitzontecon huan icuitlapan.
In telpocatl choloa. In tlacatl yoizac; machilia tlen pia ce itla.
¡Nen potoni, yeh’nyeh zan cuitlatl! Queme in tlacatl
nentlatzihqui, quihtoa: Tlen tlatzihcayotl, ahmo nimehuaz, ahmo
nimotlapatiliz, ihcon nimocahuaz.
Ye tlaneci, yoizac in tlacatzintli; nichichiquil
yonencuahcuahtic ¿Matti tleca? Nicmachilia queme itla
onicmemehtoya nochi in yoal. Quilia nizoa: Tla x’mocuepa. In yeh
mocuepa, huetzi nochi in tomin ipan ipetlatl. Nohuian ca tomin.
¡Cuinta! ¿Quenin oahcico nin tomin? Ce telu-li nican cah. ‘Quit
miec iztac teocuitlatl tomin, nihqui cuztic teocuitlatl tomin.
X’cuaololo. ¡Nenpehpetlani! Tla x’quit. ¡Ohhh! X’cololo. ¿Tlen
nicchihuiliz? Maquili, teh, x’cololo. Tla ticnequi.
Huan ihcon in tlacatzintli oyahtinen, canic oyahya, ocatca
tomin; canic oyahtinenca ocatca tomin, canic zazo octaya in
tomin. Nochipa ihcon oquihtoaya: Tlazocamahtitzin, Teotzin tlen
nechonmomaquilia miec tomin.
Ihcon oyec ninemiliz. Huan nizoatzintlim nochipa,
ocahcotinen in tomin. Niman, ye oquimat tlen occhihuilizquia ica
miec tomin, tlen ocahcia ni tlahuical. Omoyeccalchihuili,
omoyectlalcuhi, omoyecaxnocuhi, cual-li opanoqueh inemiliz zan
ica icone. Huan cual-li oyequeh nenpactoc. Nican tlami nin
tlapuil. 

Cepa, nican ochantiah ipan nin to altepetl, ce teta huan ce tenan,
oquinpiayah ome nipilhuantzitzin: ce popocatzin huan ce
pipiltonzin. Cuac ocatca chocotzitzin, oquinnennequiah; nitahtzin
oquihtoaya: Xihuiquican nican, nopiltontzitzin.
Oquinenpipitzoaya, oquinnanapaloaya, oquinnenahuiltiaya; tlen
zazo oquincuhiaya. Cuac ocachi omozcaltiqueh, ninqueh
piltontzitzin. Ce tonal, oquihto in itahtzin: Neh, ahco niquinxicoa
ninque nopilhuan; ahconihueliti niquintlamacaz; ahmonicpia tlen
ica, ni quintlaquentiz. Nitequiti miec huan ahmo nechahci in
tomin. Queme itahtzin zan otequitia umpa cuahtlan; ahmocpiaya
tomin inic quintequipanozque.
In tlacatl huan izoa omononotzqueh; In tlacatl oquihto: Neh,
ahconiquinnequi ninqueh nopilhuan. Quihtoa nizoa: Neh, nihqui,
ahconiquinnequi ¿Tlen ticchihuazqueh? ¿Canin tiquincahuatihue? 
Quihtoa in tlacatl: Neh niquincahuati cuahtlan, umpa aquin yeh
quinmoaxilia, umpa yeh ma quimpia, ma quinizcaltiah. Quihtoa
nizoa: ¡Quema! x’quincahuati umpa, nican ahconicnequi
niquimpiaz.
Ce tonal, in tlacatl quintzatzilia niconetzitzin: ‘Huiquican
nican. Nican in pipiltontzin motlaloa, in popocatzin nihqui
motlaloa.
¿Tleca Notahtzin? ¿Tlen connequi, Totahtzin? Quihtoa: Axan
tiazqueh in cuahtlan, ticuahcuahuitihue. In Pipiltontzin huan in
Popocatzin huehuetzcayah ica paquiliztli. Tzatziayah: ¡Quema!
¡quema! Tiazqueh. Quihtoa nitahtzin: X‘quixalmatican in axno,
x’maquilican, x’maquilican. Nican Pipiltontzin huan Popocatzin,
ce cualica ni xalmah, occe yo cualquixti in axno;
yoctlahcotiliniqueh, memeltiah tepoztlatequi, in liaxtli, nochi
yocmemeltiliqueh, yoctlaliqueh niah, nitlaxcal. Nochi tlen
ocnequizquia umpa cuahtlan.
Ye quihtoa in Tlacatl: Axan tiahue. Ni zoa omoca ichan,
ahmo oyah in cuahtlan. Nenemih huan nenemih, yahue ihcon
ipan ohtli. Yoahcito itech in cuahtlal. Umpa in Tlacatl mochihua
tlaixtemoti in cuahtlatlatil. Quihtoa: Nican x‘nechiacan cotzin,
neh nictemoti in cuahuitl. Zan incel, Umpa oquincahte nipilhuan.
In Tlacatl ocuicac in axno. Umpa yoquincahte, umpa tlacaccateh
in piltontzitzin,
Umpa tlacaccateh; cuac octaqueh, ye tlahco tonal, huan ahmo
nehci nitahtzin; motlahtlaniah: ¿Canic oyah in Totahtzin? Ahmo
nehci, ye quihtoa in piltontli: Tla tictzatzilizqueh. In Popocatzin
quilia: ¡Quema, tzahtzili! In Piltontli quihtoa: ¿Cux ye cochtoc?
‘Toa: Ahmo nicneltoca.
In coconetzin Pehua tzahtzilia: Totahtzin, tahtzin ¿Can
tonca? ahmaca cualnanquilia in pipiltontzin occuel: Totahtzin
¿Can tonca? ¿Can tonca? Nonaca. Quihtoa: Yoyah ic ne, ye
cochtoc huan ahmo techcaqui, tiahue tictemotihue. Umpa yahui, 
panotihue miecan. Oahcito, ahmaca neci; nonaca, non in axno,
non nin ithatzin.
Nican piltontzitzin ye nenchocah. Huan queme ahmo
otlaixmatiah canin oyahque; ahmo oquimattia quien
hualmocuepazqueh in inchan. Yehuan zan chocah, nenchocah;
ihcon hualchocatihue. Za' tlahman, Cuac octtaqueh; ohualnez ce
nencuacualtzin ichpocatl; nin ichpocatl onenpetlania,
onenpetlania. Yequinilia nin ichpocahua: ¿Tlen namechmaca,
piltontzitzin? ¿Tleca nanchochocah?
Quinanquiliah: Quen ahmo tichocazqueh. Tla x’conit. In
totahtzin otechhualic nican cuahtlan; huan axan yo techcateh
huan ahco ticmatti canic tiazqueh tochan, quen ahmo
tichocazqueh. ¿Tlen connequi ticchihuazque? Ahmo titlaixmatti
nican.
In Ichpocaton ica tlahuil quihtoa: Ahmo xichocacan. Tla
nancnequih; inic ahmo nanchocazqueh, neh namechcuepaz
nantototzitzin. Quihtoa in Popocatzin: ¿Queme tototzitzin?
¿Quenin? Quihtoa Ichpocaton ica tlahuil: Quema, tototzitzin
ihcon anpatlantimemizqueh huan nenpactinemizqueh huan ahco
queman nanchocatinemizqueh. Quihtoa in Piltontzin: ¡Quema!
¡Quema! Neh nicnequi niez ni tototzintli.
Yenon in ichpocahua tlen opetlania; oquinmatocac ipan
nitzonteco huan omocuepqueh tototzitzin huan yenon axan
yahtinemi non tototzintli itoca Mimincueo. Yenon, umpa
yahtinemih huan axan yahtinemih, mocuicatitinemi, huan
ahcoqueman chocatinemih; nenpactinemiah. Nican tlami nin
tlapuil. 

Cepa ocatca ce zoatzintli nican toaltepetl, nitlahuical omomiquili
huan in yeh omocah, zan icel; nitlahuical occatehuili ome
nipilhuatzitzin, oc chochocotzin. In zoatzintli ocmottili occe
tlacatl; yomoixnamihqueh, yomotlapuihqueh huan axan, za'
cecan, ye chantih; queme ninque cocone ahmo ipilhuan, nin
tlacatl, ahmo oquinnequia. Ce tonal oquincahcahuato cuahtlan;
oquinhuicac huehca, queme oc tzocotzitzin, ahmo ixtlamatiah in
cuahtlan; oquincahuato nenhuehca inic umpa oquincuazquia in
coyotl.
Oquinili: Nican xinechchiacan. Nicololoti cequi ocoxal inic
in temazcal. In piltontzitzin umpa omocahqueh; omahuiltitoyah;
opanoc nochi in tonal, yoixtlapoya huan ahmo nehci in tlacatl,
yocholo. Yeca ye tlayoac, yehuan que ocatca zan incel; yehuan ye
momahtiayah; yopehqueh nenchochocah, ihcon ocatca cuac, za'
tlahman; ye oquinmonextili ce tototzintli, omonencuicatiaya
nencuacualtzin huan opetlania; ohualmopacho inahuac in
piltonzitzin. 
Yehuan zan oquitztoyah, opehqueh yectotocah huan
oquitzquiqueh. In tototzintli otlahto huan oquinili: Ahmo
xichocacan. Neh namechhuicaz nochan. Yoquintlacecehuili,
yoquinhuicac can chanti in Malintzin. In Malintzin ce ichpocaton
nencuacualtzin huan itlaquen nihqui yeh’nyeh in iteco in tepetl.
Yeh chanti ihtec ce tlachihuiltic cemanahuatl; ahmaca quixmatti
quenin nozo canin cah. Moihtoa quil cah ihtec in tepetl.
Umpa in Malintzin yequintlahtoltia: ¿Quen ancateh?
¿Tlenon namechpanoc? Yehuan quiliah: In totlacpaltahtzin
otechcatehuac nican tepetl… In Malintzin oquinyeccac, huan
oquihto: Cual-li cah, neh namechpalehuiz; nehua nechpactiazquia
namocahuaz nican, neh nicneltoca ahmo namomattizqueh nican.
Ocachi cual-li, ninamechcuepaz nepa namocemanahuatl;
namechtlacoliliz nin xochitzintli itoca: Acocoxochitl.
Xiecmalhuican; xiectlachihchihuilican huan ahmo xicquixtican,
xicpiacan tlahtequi in icacal huan x’popohuican ica copal. Nin
Xochitzintli namechmacaz tomin; inic namotlacuhizqueh
namotzotzoma, namotlacual huan nochi tlen anmotech monequi.
Umpa ichan in Malintzin ocatca miequeh petlacatl huan in
piltontzitzin ocnequiah ‘tazqueh tlen oquipiayah ihtec. Ce tonal
omocahqueh zan incel in piltontzitzin huan omoixehuihqueh
tlapozqueh itlatzacuil in ce petlacatl. Cuac yehuan oquichihqueh
ihcon. Opeh tlazoloz, tlacocomoni, opeh nentecihuiz,
nentlapetlaniz, nenquiahuiz huan otlapoli nochi in mil-li.
In piltontzitzin ahmo ocmattiah tlen umpa tlatzactoyah in
quiahuitl, in tecihuitl huan in chahuiztli. In Malintzin
ohualmocuep huan oquitzac in petlacatl can oquizato nochi nin
ahmocual-lotl huan oquintitlan in coconeh nican tocemanuahuatl.
Yeca yohualmocuepqueh in piltontzitzin huan
ocualicahqueh in Xochitzintli. Ocmocohuihqueh ce incal huan
omoyectlacuhiayah nochi tlen oquinequiah. Itech in toaltepetl in
tlatlacameh omoilhuiayah ¿Tleca yehuan piah tomin? Nonque 
tonaltin, queme axan, ce piltontli ahmo piaya tomin. In
tlatlacameh oquinencocoliayah huan ocualantoyah, tleca in
yehuan ocpiayah tomin huan omononotzayah: ¿Cux yehuan
ichtehqueh? Omoquihtoqueh: Axan tiquintlatelhuizqueh inahuac
in tequihuaqueh.
Cualcan ohual-lahqueh in tequihuaqueh huan oquintzaqueh
in coconeh huan oquinquixtiliqueh in Xochitl. Umpa itech in
caltlatzacualoyan onenchochocayah in piltontzitzin. Umpa
oquinahcito ce quiquimichtzin oquinili: ¿Tleca nanchocah?: Ahco
x’chocacan. Zan nechtlamacacan huan neh namechquixtiz ¿Tlenon
annechmacazqueh? Tehuan zan ticpiah ce tlaxcal, ococotozqueh
in tlaxcal inic in yeh tlacuaz, in quiquimichtzin. Cuac
yotlayeheco tlacuaz in quimichin oquinilih in piltontzitzin: Oc
achto, xiquittacan: Ahmo uncan ma ye ce mizton.
Quemeh in tlalchic ahmo ocatca tepitztic in quimichin
oquichih ce huey coyoctli in piltontzitzin oquipalehuihqueh ica
imahuan huan ocholohqueh itech in yoal. In tequihuaqueh ahmo
oquimattia tlen occhihuaya in xochitl, octlamotlaqueh icne, in
coconeh ocahcoquihqueh huan ocuicahqueh in Xochitzintli huan
ocholoqueh.
Yehuan oyahqueh occecan. Ochantihqueh itech occe altepetl
omocuhiqueh ce inchan; momoztle cuac ye tlahco yoal
opopochhuiayah in Xochitzintli huan cuac yotlanez nicacal
yotentoya ica tomin. Nin tomin zan cuztic teocuitla.
Cuac yehuan yohueyahqueh ocachi, octitlanqueh ce
tlaquehual mactemoti Ninantzin. In tlaquehual ocahcic
Ninantzin, in yeh ye ilamatzin, ocatca icel huan omococoaya. In
Tetlacpatahtzin, ye huehca omic; queme onentlaconiaya, ce yoal
omotepexihui atlahco.
Ihcon inemac ninqueh piltotzitzin. In Xochitzintli momoztle
oquinmacaya tomin, cual-li opanohqueh ninemiliz huan
onenpactoyah. Yehuan oquitlapopolhuihqueh Ninatzin huan
oquipalehuihqueh.
Nican tlami nin tlapuil. 

Nin opanoc ce tonal, cepa in Coyotl oyah ixpantzinco in
Toteotahtzin, huan oconili: Tla nechonmomaquili in mopilhuan,
niquincuaz; Toteotahtzin oconmolhuili in Coyotl: Achto
timozahuaz. Tla timozahuaz, cualiz quincuaz in nopilhuan.
Toteotahtzin oconmonochili in Tlacuatl. Oconmonahuatilitzino: In
Coyotl mozahuaz. Ahmo x’concahua. Xicchihuili, tlen za, inic
ahmo mozahuaz.
In Coyotl, ic ne, onenemia ica inezahualiz, cuac oquicac:
Teh, Coyotzin. Xihuiqui nican. Oconnotzaya in Tlacuatl, tlen
ocatca ipan ce metl: Xihuiqui nican huan x’coni cotzin necuatl. In
Coyotl oquinanquili: Ahmo, ahmo niconiz. Ihcon onechonili
Toteotahtzin; ma nimozahua, ihcon cualiz niquincuaz
nipilhuatzitzin. In Tlacuatl occuel oquili: Ye x’coni. Ahmo
mitzittaz Toteotahtzin huan ahmo nimitztlatelhuiz. In Coyotl
queme ye nen amiqui; oquihto: Quema, ma niconi. In Coyotl
oconic cotzin necuatl; cuac occuel ocalaquia in Coyotl icamac ihtec
in metl, in Tlacuatl ocyectopeh ihtec; in Tlacuatl ocholo, yocholo.
Ocyeccuatilinitehuac in Coyotl ihtec in metl. Zan
omocuecuetzotoya. Cual-li otilin. Cuac yomocuapeton in Coyotl
oquili: Can nicahciz, nicyeccuaz, nicyecuaz. Onencualantoya in
Coyotl.
Occuel onenemia in Coyotl; yahui huan yahui;
octemohtinemia in Tlacuatl. Axan, in Tlacuatl palehuitoc ce
texcal; ohualmopacho in Coyotl huan quilia: Axan nimitzcuaz, in
teh, Tlacuatl. ¿Tleca otinechcacaya? Ma ni coniz in necuatl huan
onechyectope ihtec. Ocnanquili in Tlacuatl: Ahmo yeh'n neh; in
aquin omitzquechtilin. Ye in necuatlacuatl.
X’conit, nican nicpalehuia in texcal, inic ahmo huetziz; in
neh nitexcaltlacuatzin. In Coyotl oahcotlachix huan oquittac
yahui mixtli; huan omotaya queme ohuetzizquia in texcal.
In Tlacuatl quitzatzilia: Nechpalehui, xinechpalehui; inic
ahmo huetziz topan. In Coyotl ocneltocac ohuetzizquia in texcal
huan nihqui yecpalehuiaya in texcal. ¡Chicahuac x’palehui!
Quihtoa in Tlacuatl: chicahuac, x’palehui. In Coyotl
mochihchicahuaya, yoihicop nenchicahuac quipalehuiaya in
texcal. Nican in Tlacuatl yocholo. Yocia in Coyotl yohualalachix
ahmaca nechi; in Coyotl, yolic, yolic quicacahti in texcal huan
oquittac, ahmo melahuac, huetziz; ye in mixtli, tlen yahui huan
neci, in texcal queme ohuetzizquia. In Coyotl occuel yocualan,
huan quimolhuia: axan, can nicahciz in Tlacuatl, nicyecuaz;
occuel yonechcaya.
Nin Cocoyotzin quitlatemohtinemi in Tlacuatl. Yoquittac.
Axan in Tlacuatl quimpia miec ichcameh. Quilia in Coyotl: Axan
nimitzcuaz ¿Tleca otinechcacaya? Ma nic palehui in texcal; quil ye
huetzi huan ahmo melahuac.  
In Tlacuatl nanquilia: Ahmo yeh’n neh. Yeh in
Texacaltlacuatzin. Neh x’conit. Ni Ichcatlacuatzin; nitlahpia
ichcameh. ¿Tleca ahmo ticoncua ce nochca? Onechpactizquia
niccuaz ce, maz ahmo ni hueliti, ni mozahuaz. Quilia in Tlacuatl:
In neh, ye nia; nimitzontlacolihtehua nochtin in nochcahuan. Tla
ticonnequi ce; xiconquitzqui. In Coyotl queme yonenmayanaya
oquihtoaya: Axan niyectlacuaz nenhuelic. Opeh quintocatinemi
yoquincualan ipan in Coyotl ohualmocuepqueh; yehuan, zan
chihchime. In Tlacuatl occuel oquicacaya in Coyotl. Yonencualan
in Coyotl huan quimolhuia: Can niccahciti nicyeccuaz, huan ahco
ihcon nechchihualtiz. In Coyotl ye occuel nemi; yahui huan yahui.
Huan occuel ocahcic in tlacuatl; nin Tlacuatl ocuatoya ce
tenochtli ipan ce nohpal. In Coyotl quihtoa: Axan nimitzcuaz, zan
tinechcacayahtinemi; quil ichcameh huan ahmo melahuac, yeh
zan, chichimeh. Cocoyotzin, non omitzcacaya yeh in
Ichcatlacuatzin. X’conit, in neh, Nitenochtlacuatzin. Nicpia
tenochtli huelic, tzopelic. X’concua ce. Cual-li cah, tla
tinechontlacolia. In Tlacuatl ocxipeh ce tenochtli huan quilia:
X’onihicopi huan x’oncamachalo. In Coyotl yoihicop huan
camachalohtoc. In Tlacuatl quitlamochilia in tenochtli. In Coyotl
oquili: ¡Hmmmm nenhuelic! Yectlacua. Occuel quihtoa in Tlacuatl
¿Cux ticonnequi occe? Quema; yoquitec in Tlacuatl occe tenochtli
huan nihqui oquicua in Coyotl; nenhuelic nentzopelic ocatca in
tenochtli; in Tlacuatl oquitec occe tenochtli, huan axan ahmo
ocpohpo. Huan oquili: Occuel x’onihicopi huan x’oncamachalo;
huan axan octlamochili in tenochtli, ihcon, ica huitzli.
Onentzatzia in Coyotl. ¡Ay, ay, ay, nechnencocoa! In Coyotl
monentatacatinemi.
In Tlacuatl ocholo; oyah huehca. In Coyotl occuel
nencualantoc omocah. Molhuia: Yonechnenaiti nin Tlacuatl; can
nicahciz, nicyeccuaz, nicyeccuaz. Occuel, nenemi in Coyotl; yahui
huan yahui. Niman occuel oahcito in Tlacuatl. 
Axan in Tlacuatl yehuatica; quichichihua ce petlatl. In
Coyotl quilia: Axan yenimitzcuaz ¿Tleca zan tinechcacayatinemi?
tixipehuaz occuel in tenochtli huan ahmo melahuac. Ye
ot’nechtlamochili ihcon, huitzo. ‘Toa ahmo yeh’n neh, x’conit. Neh
nipetlatlacuatzin non omitzcacaya non tenochtlacuatzin. X’conit
nicmaquilia; nicchihua ce petlatl pampa ye huitz in quiahuitl
huan tecihuitl. Quilia in Coyotl: Nimitzcuaz, tla ye'nteh
ot’nechcacaya; Tlacuatl ‘toa: Ahmo. Yonimitzonili, in yeh, occe
Tlacuatl; tla timiequeh. Neh ni occe. Xiquilcahua non. Ximotlal-li
nican; nimitzonihtitiz quenin cechichihua ce petlatl.
Yocyecchihqueh ce huey petlatl. In Tlacuatl quilia: X’oncalaqui
ihtec huan x’onmotlali niman nimitzonquechilpiz. Inic ahmo
tonchipiniz non tonceccuahcuahtiz. In Coyotl ye calaqui huan
omotlali ihtec, huan Tlacuatl yocquechilpi huan yecpiloa ipan
cuahuitl. Umpa xontlacaqui. Yehuitz ce chicahuac tecihuitl.
In Tlacuatl otlamaololo ica tetl. Huan ocmoquitzquili ica
tetl. Ocnentetzotzonaya. In Coyotl onentzatzia. Ocoton in liaxtli
huan ohuetz. Yenonic umpa omocueptinenca. In Tlacuatl ocholo
occuel. In Coyotl mocahua nencualantoc huan quimolhuia: Can
nicahciti; nicyeccuaz, nicyeccuaz, axan quema, nicyeccuaz. In
Coyotl occuel yahui huan yahui; queme mozahua, yoyeczotla.
Huan occuel ocahcito in Tlacuatl. Axan in Tlacuatl occuel
tlahpia; quimpia miec totolimeh. Quilia in Coyotl: Axan quema
nimitzcuaz; aconimitzcahuaz. Quihtoa in Tlacuatl: Non
omitzcacaya; yeh, in Petlatlacuatzin. X’quit neh
Nitotoltlacuatzin; nican nitlahpia totolimeh. Nezque
tonenmayana; quinanquilia in Coyotl: Quema; Toteotahtzin
oconihto nimozahuaz, huan tla nicxicoa in nezahualiztli; cualiz
niquincuaz nipilhuatzitzin. In Tlacuatl quilia: In neh, ye nia;
nimitzontlacolihtehua in nototolhuan, huan in Tlacuatl ocholo. In
Coyotl queme nenmayanaya quihtoa: Niyectlacuaz cual-li ¡Mmmm
niquinyeccuaz nochtin¡ Opeh quintocatinemi ahuel quinquitzquia. 
Queme monentlaloaya, yozotla. Za’ tlahman,
ocmetzquitzquihqueh, opapatlacatehuaqueh; ahmo melahuac,
totolimeh, yeh oquimacatehuac. Yeh tzopilomeh, oquimacatehuac.
Occuel nencualani in Coyotl huan tzahtzi can nicahciti nicuaz
niccuaz niccuaz.
Ahmo huehca ocahcito. In Tlacuatl yehuatica. In Coyotl
quilia: Axan quema nimitzcuaz. Ye quihtoa in Tlacuatzin: Tla
tinechcuaz, zan nechcahua, ma niquili in tlaltipac: Ye niah. Can
oyehuatoya in Tlatlacuatzin; umpa ocatca ce coyoctli; omoilacatzo
in Tlatlacuatzin, quilia: Xinechonchixtetzi. Ocalac ihtec in
nicoyoc. In Coyotl mochia huan mochia; ahco onez in Tlacuatl. Aic
ohualquiz in Tlacuatl. Yenonic, in Coyotl, axan amohueliti
quincuaz nipilhuatzitzin in Toteotahtzin; pampa, in Tlacuatl,
ahmo oquicah mozahuaz. Nican tlami nin tlapuil. 

Mihtoa nican Toaltepetl: Canoa; can itocayan Tepepantzin, cah ce
cal-li tlen quipia ce teocacaltzin, quil umpa otlacat ce piltzintli.
Nin Piltzintli ocatca, zan que nenque; oquipiaya tlachihuiltic
huelitiliztli. Cuac chochocotzin octecaya ihtec icozol, mach ahmo
ocochia, que catliaye za', piltzintli. Nin otzecuintia ipan icozol
huan omohuihuiyoniaya, oquipiaya miec chicahualiztli.
In conetl cotzin yohueyac huan Nitahtzin ocuicaya in
cuahtlan, in conetl otzecuinia ipan cuahmeh, tlehco huan temoa,
ahcotzecuini ipan occe cuahtetl nozo tzecuinia ipan temeh. Ce
quittaz occecan, yomotzeco ipan cuahmeh nozo ipan texcal,
macatquiza octlaliaya ce liaxtli ipan atlahtli huan
omohuihuiyoniaya.
Nitahtzin omotequipanoaya ica in tecol. In yeh, ce tlacatl
queme tehuan, huehcahui quichihuaz in tecol, oc quitequiz in
cuahmeh, cecmamanaz, quixotlaltiz; nin tequitl cuica chicometonal. 
Nitahtzin oquiliaya tiahue in cuahtlan; ticchihuazque
cequi tecol, in conetl oquiliaya ni tahtzin: Ahmo, cualcan. In yeh,
ahmo ocnequia. In conetl zan oyahya canic in yehcnequi; oyahya
paxialoti, ahmo coza ocatca ichan. Nitahtzin zan oyahyah icel;
otlatequia ica in cuahuitl. Cuac oquitaya yotlayoa, ye
omocuepaya ichan, ye cochiti. Cuac yotlanez umpa yocatca in
tecol; yotlatlatoya umpa tlatenco ichan. In yeh molhuia: ¿Quenin
nicneltocaz? Oquili nicone: ¿Quienin oticchih? ¿Aquin omitzititi?
¿Aquin omitzmachti? In conetl quinanquilia nitahtzin: Neh
nicmatti, ahmaca onechittiti.
Cuac in conetl oquinequia tequitiz, nentotoca, ochihuaya
nochi. Ica ce tepoztlatequi, nentotoca, tlamotla in oyametl huan
nentotoca tlamana in cuahuitl; tlalia in tlal-li ipan in cuahuitl
inic tlatlaz in cuahuitl; cuac yotlan, oyahya paxialoti.
Opanoqueh in xihuimeh, ocachi ohueyac, omochi ce
telpocatl. Nin telpocatl opeh tlachtequi, canic za, nican
toaltepetl; otlachtequia itech in caltlanemacoyan oquichtequia:
Tomatl, pantzin, chilli, lalaxtin, nochi tlen yeh oquinequia
quicuaz, oquichtequiaya.
In toaltepetl oquixmat in yeh queme: “In Pillo”. Occequi
tlatlacameh oquimotenehuayah queme: “Pia Ihiyo” pampa
oquipiaya tetlachihuiltic ihiyo, nihqui oyaya, otlachtequia ic,
Cuetlaxcoapan huey altepetl huan occecan. Quil oyahya umpa,
can itocayan “Nechicotoc Tlalnameh”. Oquichtequia tlen
oquipactiaya. Quil cepa ocualicac ce tepoztzilini, quil omotlalili
ipan itzonteco, queme ce cuacecahuilol, nochi tlen
oquichtequiaya, occualicaya huan octlahtiaya ihtec nicoyoc umpa
tepetl.
Nihqui omoyolpaquiaya cuac oquinnencacayahua in
tlatlacameh. Nin tlacatl “Pillo” cuac oquitaya ce omitl huetztoc,
zan octeliczaya huan omocuepaya ce cahuayo; omotaya nen
petztic, omotaya oc chicahtoc, ocatca cuacualtzin. Cuac oquittaya 
ce tlacatl tlen huitz ipan ce cahuayo, oquiliaya: ¿Cux titlapatlaz
in nocahuayo? In occe tlacatl ahmo ocmatia tlen quiliz. In yeh
omoyolnonotzaya. Cux quema, cux ahmo, quipatlaz. Queme in
occe cahuayo omotaya nencuacualtzin, nenpetztic huan cual-li; in
tlacatzintli oquihtoaya: ¡Quema, ni tlapatlaz!
In “Pillo” oquiliaya: Ocayamo, x’tlehco ipan cahuayo, zan
niman. X’chia cotzin; ma nimoixpolo, pampa nocahuayo
nechicanhuiz; cuac tiquittaz yonimoixpoloto; yeca x’tlehco. Cuac
in “Pillo” aco neci, in tlacatzintli ye tlehco ipan cahuayo.
Nenpactoc in tlacatzintli ye quipia ce yancuic icahuayo
yeccuacualtzin; omonentlaloaya totoca. Onenpetlania,
omoahcoquia, onentzecuinia, onentlaipihuiaya in cahuayo.
In tlacatzintli ye ohualmocuepaya; ye yahui ipan tlahcoohtli, za' tlahman, oyecxixiticac in cahuayo, occuel omocuep
omitl. Achto in tlacatzintli omonenmahti, niman onencualan
pampa in Pillo ocyeccacayahtehuac.
Nin “Pillo” nentecamocayahqui huan otlachtequia nochcan,
nican toaltepetl huan umpa Cuetlaxcoapan huey altepetl. Cepa
ohual-laqueh miequeh topiltin tlen octemoayah, octocatinencah.
Nochi tlen oquichtequia ocuicaya itech nicoyoc, quil cah umpic
can itocayan “Huetziatl”. Cuac oquimittac in Pillo; omotlalo huan
ocalac teopantzinco, cuac ocalaqueh in topiltin, zan occahciqueh
ce nanatzin; yotlancocotocac, tlancuahicatica huan
omotenpepeyotzaya. Octlahtlaniliayah ¿Cux tehuantzin
ot’conittac ahca ihcon opanoc nican? In yeh oquinananquili:
Ahmo. Queme in yehuan octaqueh in Pillo nenchicahtoc, aic
quieman neltocazquiah, yeh in Pillo nin nanatzin, huan
quicahua, ihcon oquincacayahuaya. Macatquiza omocuepaya
huehuetzin, nozo chihchi, tlen za omocuepaya.
Umpa teopantzinco nihqui ocatca occe zoatzintli huan
quinilia in topiltin, tla yeh’nyeh, in nanatzin; yeh’n Pillo. In
topiltin occuel yahui ipan in nanatzin, aco neci in ilamatzin, 
axan cah ce chihchi; ocnequiah quitzquizqueh huan in yolcatl
ocholo; cuac ye cah huehca, occuel omocuep Pillo.
Occuel in topiltin quicahuia in Pillo. Axan in Pillo yahui
cuahtlan que yeh quixmatti cual-li in tepetl, quimatti canin cateh
miequeh oztomeh, umpa ocalaquia huan moixpoloaya. In topiltin
onencualanqueh, ahmo hueliti quitzquizqueh, za' tlahman, occuel
oquihtaqueh octlatoponilihqueh, in Pillo oquintlaquenti cequi
mehme queme tlacameh; oquintlaliaya cequi chinamitl que
intepoztlatopon.
In topiltin ocneltocayah in Pillo yoquincualicac
imaicnihuan. In topiltin otlatoponiah huan otlatoponiah huan
ahmaca omiquia. Cuac yehuan in topiltin oquittayah cual-li,
ahmo melahuac tlacameh ica ce tepoztlatopon, zan mehme, occuel
oquincacaya in Pillo. Oquicanhuiayah huan oquicahuiayah ahmo
quieman oquitzquiayah. Yociaqueh in topiltin huan
yohualmocuepqueh. Ahmo ohuelitiah inahuac.
Ihcon opanoc nimemiliz, ce tonal oquichtec ce ichpocaton
huan ocuicac nichan umpa Tepepantzin que izoa. Opanoqueh in
xihuimeh huan ce tonal nizoa yocpiazquia ce ipiltzintli. In Pillo
oquimatia ipiltzintli, oyezquia ocachi ahmocual, ahmo in yeh,
huan hueliz oquimmictizquia miequeh tlatlacameh. Queme in yeh
ahmo oquinec panoz ihcon. Oyah ixpan nizoa huan oquiihtetlapan
huan oquixtili nipiltzintli, nihqui ocmicti nizoa.
Queme in Pillo oquimat, tlen ahmo oquichi cual-li, in yeh
icel oyah ixpan in tequihuaqueh huan oquitlahtlanito: Ma
mictican huan oquinili: Tla nannechmictizqueh,
xinechcocototzacan miec cotoctli. Intla ahmo namehuan
nacchihua ihcon nenimoololoz occuel hual nimozcaltiz huan
namechmictiz, namech cuaizteminaz huan namechcuachichinaz in
namocuahtetex. 
Yehuan oquichiqueh quenin yeh oquihto: Oc cocotozque ni
nacayo miecpan huan oquichihqueh miec cotoctli huan
oquintocaqueh huehca huan nencayanqui.
Acoqueman, ocmatqueh occuel itechcopa in Pillo. Nican tlami nin
tlapuil. 

Nin tlapuil itoca: “Ica ce cual-li cecchihua; ica ce ahmocual-li
cectlaxtlahuia”. ¿Tleca? Axan namechiliz tleca. ¡Xictacan! Cepa
opanohtaya ce Coatl can ocatca miec cuahuitl, can ocatca
tlacuahyo, can otlahtecqueh ninque cuanmeh, umpa
ohuehuetztoyah. Ce Mazacoatl opanotaya, ic ne, tlatzintlan. Cuac
opanotaya, ohualmotoxa ce cuahuitl, oquiecpacho itlahcoyan;
octlacopacho nin Mazacoatl. Omonencuehcuetzoaya,
omonencuehcuetzoaya, ahuel oquizaya. Cual-li oquiectilini, ahuel
oquizaya, ahuel oquizaya. Omonencuehcuetzoa,
omonencuecuetzoa, ohualzotla, ococh. Umpa omoca cequi tonaltin.
Ahmo hueca, umpa ochantia ce Tlacatl. Nin Tlacatl
oyazquia cuahcuahuiti, temoti non huaqui cuahuitl, ye quilia
Nizoa: Nechhualtemuili in noliax huan notepoztlatequi. Axan 
nictemoti cequi cuahuactli. Quihtoa Nizoa: ¡Quema! ¡Quema!
Yocahcic in tepoztlatequi huan in liaxtli. In Tlacatl macui in
liaxtli huan in tepoztlatequi. Yeyahui, yeyah in Tlacatl, ihcon
yahti, yahti, tlecohti, tlecohti, tlaixtemohti canic ca in cuahuitl
huaqui. Oquicac in Mazacoatl, ahca hual-lazazanazti.
Omehtiquiz, tlahtlachia, tlahtlachia, oquittac huehca. Hualyati
in Tlacatl, ihcon hual-lecohti, hual-lecohti, hual-lachixti, huallachixti.
Quihtoa in Mazacoatl: Axan nictzahtziliz nin Tlacatl,
niquiliz nechpalehuiz. Nican in Tlacatl yahti, yahti, tlecohti,
tlaixtemoti canic cah cuahuitl, cuac oquicac in Tlacatl
cualtzahtzilia. Quilia: Tlacatl, ¡Nechpalehuiqui! In Tlacatl
tlahtlachia, tlahtlachia. ¿Aquin nechhualnotza? Ahmaca niquitta.
¿Aquin nono? ¿Aquin nechhualnotza? Quihtoa: ¡Ah! ’Cha yeh’n in
ehecatl. Tlecohti, yahti tlecohti, cuac oquicac. Tlacatl:
Xinechpalehuiqui. Nican onechpacho ce cuahuitl,
‘nechpalehuiqui. Nican in Tlacatl quihtoa: ¿Aquin nonon? ¿Aquin
nonon? Occuel tlahtlachia, occuel yahti can ocatca cemi tlaxihyo
icompic panoti icompic tlahtlachixti, tlahtlachixti, cuac oquittac
umpa in Mazacoatl, umpa huetztoc, umpa quitlahcopachohtoc in
cuahuitl. Huan yecual-lilia in Mazacoatl: ¡Xinechpalehui!
X‘quit nin cuahuitl onechpacho huan ahuel niquiza,
yonimonencuehcuetzo, yonimonencuehcuetzo huan ahuel niquiza.
Xinechpalehui. Quihtoa in Tlacatl: Ahmo, Ahmo, nimitzpalehuiz,
tla nimitzpalehuiz niman ‘nechcuaz. Quihtoa in Mazacoatl: Ahmo,
ahmo. Yexinechpalehui.
Quihtoa in Tlacatl: Ahmo nimitzpalehuiz. Monentlatlahtia
nican in Mazacoatl, monentlatlahtia: Yexinechpalehui,
x’nechpalehui. X’quit nin cuahuitl onechtlahcopacho, huan ahcuel
niquiza. Tlamo ‘nechpalehuiz, nican nimiquiz.
Quihtoa in Tlacatl: ¡Yeca! ¡Quema, nimitzpalehuiz! Yeyah,
quitlamotla niliax huan ni tepoztlatequi. Tlachia umpa. Yeca, ye 
quihtoa: Neh nicacohquiz nin cuahuitl, huan teh tiquizaz.
Quihtoa: ¡Quema! In Coatl.
In Tlacatl monenchichicahua, ocachi cahcohqui. Ocahcoc za’
cepa oquiztiquiz in Mazacoatl, ¡Ahhhh¡ Yoctecahcah in cuahuitl,
quihtoa: ¡Aah! Cemi yetec nin cuahuitl.
In Tlacatl monenchichicahua, cahcohqui in cuahuitl. Queme
cemi yetec, cemi tomahuac nin cuahuitl, monenchichicahua huan
monenchichicahua. Quihtoa in Mazacoatl: ¡Ayamo! ¡Za’cotzin! ¡Za’
cotzin! X’cacohqui chicahuac. Tlacpac, cahcohqui tlacpac.
Ye quihtoa in Mazacoatl: ¡Axan quema nimitztlazohcamatti
otinechpalehui! ¡Axan quema nimitzcuaz! Quilia in Tlacatl:
¿Tleca? ¿Tleca? Ihquin onimitzpalehui, huan axan ticnequi
nehchcuaz. Quihtoa: Axan neh nimitzcuaz. Quihtoa in Tlacatl:
¿Tleca? ¿Tleca?
Quihtoa in Mazacoatl: ¿Tlen ahmo ticmatti ca: “Ica ce cualli cecchihua ica ce ahmo cual-li cectlaxtlahuia”? Quihtoa: Ahmo,
ahmo melahuac. X’quit ihquin onimitzpalehui, o’tzquixtili in
cuahuitl huan axan ¿Tleca ticnequi nechcuaz? Ye quihtoa in
Mazacoatl: ¿Tla ticnequi tiquintlahtlanizqueh yei yolcameh?
Huan tla ninqueh yolcameh quihtoa: ¡Quema! Melahuac tlen neh
niquihtoa, nimitzcuaz. ¡Quema, cual-li cah!
Nican in Tlacatl, za’ momahtia, za’ momahtia. Ye quihtoa:
Tiquintlahtlanizqueh nonqueh yei Yolcameh.
Tiquintlahtlanizqueh, quihtoa in Coatl. Ye yahue, tlehcotihue
ihcon tlecohtihue. Ocahcito cecan ce Axno, tlacua umpa,
motlayehuia, tlacuahtica, tlacuahtica.
In Tlacatl oahcito, yectlahtlania: ¡Axnotzin, tehuatzin!
¿Tlen ticonihtoa? ¿Cux melahuac tlen quihtoa in Coatl? Quil, “Ica
ce cual-li cec chihua ica ce ahmo cual-li cectlaxtlahuia”. Quihtoa
in Axno, yequihtoa: ¡Non quema melahuac!
Neh, x’quit, cuac onichicahtoya, cuac onicatca nipiltontli,
onechtlamemeltiayah miec cuahuitl, ahmo oniquiecxicoaya in 
cuahuitl huan onechmemeltiayah ocachi, miec
oniquinmemetinemia, cuac ahcuel oniayah
onechnentzinteteliczayah, onech nencuahtzotzonayah. Axan cuac
yenihuehue, yonechtlamotlaco nican cuahtlan. ¿Tlen nicchihuaz?
Za nimopia, nimohualmomiquiliz, occe yolcatl ye nechcua, nican
nimocahuaz, za’ neh nocel. Yequihtoa: ¡Quema, cual-li ca tlen
quihtoa in Coatl! “Ica ce cual-li cec-chihua ica ce ahmo cual-li
cectlaxtlahuia”.
Nican in Tlacatl ye monenmahtia, za tlahtlachia, nequi
choloz. Nican in Coatl, za’ cualiztoc, ‘nequi moahcotlamotlaz ipan
in Tlacatl, nequi quicuaz. Quihtoa in Coatl: Ma nimitzcua yeca,
huan queme in Coatl yocpiaya ce tonal ahmo otlacuaya: Ye
nenmayana. Quihtoa in Tlacatl: Ahmo, ahmo, oc polihui ome
yolcameh, tiquintlahtlanizqueh, oc ome polihuih.
Quihtoa: Tiahue, quintemotihue nonqueh yolcameh. Neh
nicnequi ye nimitzcuaz. In Tlacatl omomahtiaya. Quihtoa: Tiahue
ihcon tlehcotihueh, ihcon tlehcotihueh. Ocahcihto, ahmo huehca
umpa ocahcito ye ce Cuacuahyo. Umpa tlacuahtoc, zacatl.
Ye quilia, quihtoa in Tlacatl: ¡Tehuatzin, Cuacuahyo! ¿Tlen
ticonihtoa? ¿Cux melahuac, tlen quihtoa nin Coatl? Quil “ica ce
cual-li cec chihua ica ce ahmo cual-li cec tlaxtlahuia” ¿Tehuatzin
tlen ticonitoa? X’conit. Neh onicpalehui, onic quixtili ce cuahuitl
ocmemehtoya, ce cuahtetomatz ocmemehtoya, octlahcopacho ipan
ni chichiquil, ahcuel oquizaya omonencuecuetzoaya, huan
nechilia: nechpalehui. Huan neh onicpalehui, onicahcoquil-li non
cuahuitl, huan axan ‘nequi nechcuaz. Tehuatzin.
¿Tlen ticonihtoa? Ye quihtoa in Cuacuahyo: Non quema
melahuac. Neh, x’quit, cuac onicatca nipiltontli onechtlailtiayah,
huan cuac ahcuel oniectlaiaya, cual-li
onechnentzintzotzopitzayah, onechcuatzotzonayah, huan axan
cuac Yenihuehue, yecnehquih nechcuazqueh. Ye quihtoa: ¿Non
cual-li tlen quichihua in Tlatlaca? Yenonic neh cuac cecpa
onechpiaco, neh oniquinmotlatili, huan axan nican tla yenimiqui,
nechcuaz occe yolcatl, inic ahmo nechcuazque in Tlatlaca.
In Tlacatl, za’ momahtia. Quihtoa In Cuacuahyo: ¡Quema!
melahuac tlen quihtoa in Coatl. Nican in Tlacatl za’ momahtia,
za’ momahtia. Nican in Coatl za’ omocamapahpaloaya, yecnequi
quicuaz, yec nehqui moahcotlamotlaz ipan in Tlacatl.
Ye quihtoa in Tlacatl: Oc polihui, za’ ce yolcatl,
tictlahtlanizqueh. Quihtoa in Coatl: Ahmo, Neh yenicnequi
nimitzcuaz. Quihtoa in Tlacatl: Ahmo, ahmo, polihui za’ ce
yolcatl. Quihtoa in Coatl: Tiahue, tictemotihue totoca. Neh
nicnequi ye nimitzcuaz.
Ihcon oyaya huan oquittahqueh ce Coyotl umpa cah
hueztoc. Quinotzah in coyotl. In coyotl ohualmopacho. In tlacatl
octlahtlanito. Tlen ticonihtoa Coyotzin. ¿Cux melahuac que ce
cual-li ica ce ahmo cual-li moxtlahua?
¿Tlen ‘conitoa? Ye quihtoa in Coyotzin: Neh ahmo
namechiliz. ¿Cux teh Coatl cual-li ticcuaz nin Tlacatl? Achto
niquitaz, tlen oyec, canin, quienin oyec nin nochi. ¿Can oticatca,
Teh, Coatl? Ye quihtoa in Coatl: Tiahue, tiahue, quittitihue in
Coyotzin. Neh yenimayana. Ye hualtemotihueh, hualtemotihueh.
Oahcico umpa can ocpacho in Coatl in cuahuitl. Ye quihtoa in
Coyotzin: Teh, Coatl. ¿Quienin oticatca? Quihtoa in Coatl: Nican
onitilintoya tlatzintln nin cuahuitl, oniec itzintlan nin cuahuitl.
Ye quihtoa in Coyotzin: Teh, Tlacatl. X’cahcohqui nin
cuahuitl huan queme in cuahuitl, cemi, cemi tomahuac ocatca,
occuel monenchichicahua, ocahcoquia. Huan quihtoa: ¡’Maquili!
¡’Maquili! Xicalactetzi, cemi yetec nin cuahuitl. In Coatl
ocalactetzic, occacahuili occuel in cuahuitl. Ye quihtoa in
Coyotzin: Teh, Coatl. Machilia, ¿Cux cual-li tiquizaz nozo ahmo
cual-li tiquizaz? In Coatl monencuecuetzoa, mocuecuetzoa.
Quihtoa, quihtoa: ahueliti, ihquin onicatca, ihquin onitilintoya,
ahuel oniquizaya. 
Ye quihtoa in Cocoyotzin: Axan tla ihquin oticatca, umpa
x’mocahua. Tehuan ye tiahue, in Tlacatl ihquin ocatca ye
quihtoa: ¿Eeh? Ye quihtoa: Tiahue. Ye quilia in Coyotzin, quilia
in Tlacatl: ¡Tiahue! ¡Tahue! Nican in Coatl nenhualtzahtzi:
‘Nechpalehuican, ‘nechpalehuican, ‘nechhualquixtilican nin
cuahuitl. Quihtoa: ¿Amo cecpa omitzpalehuico nin Tlacatl? Huan
¿Tlen oticchih? Otinequia ticcuaz. Axan umpa x’mocahua, umpa
occuel xie.
Quihtoa: Ahmo, ye x’nechpalehuican, tlahmo nican
nihmiquiz. Umpa x’mihqui. Tehuan ye tiahue. Nican in Tlacatl
ihuan in Coyotzin ye hualtemotihue, hualyatihue. Ye quihtoa in
Tlacatl: Nimitztlazohcamati Coyotzin, otinechpalehui. X’nechili.
¿Tlen ticnequi nimitzmacaz? Nimitztlazohcamatiz. ¿Tlen ‘nehqui?
Nican in Coyotzin hualcuatoloti. Quihtoa: Tla ticnequi
nechtlacoliz, nechtlacoli quiezqui mochcahuan. X‘quit neh
nimococoa huan ahco niectlachia cual-li. Quihtoa in Tlacatl:
¡Quema! Cualcan nican nechonchia. X’conit, nican nechonchia
huan tzonhualiquiliz, nonque Ichcameh tlen Tehuatzin connequi.
Quihtoa: ¡Quema! ¡Quema! yomocahcaqueh. In Coyotl yoyah. In
Tlacatl hualtemoti, ahco ocuahcua, ihcon ohual-la, yoahcico
ichan. Ye quilia ni Zoa: ¿Huan tleca ihquin otiahcico? ¿Tleca
ahmo oticualic in cuahtlatlatil? Quihtoa: ¡Ahmo, x’quit! Onech
panoc nin. Ye pehua yectlapuia Nizoa. Nizoa quilia: ¿Tlen
omitzpanoc? In Tlacatl yomotlali.
Ye quilia: X’quit. Cuac onictemoaya in cuahuitl, onicahcito,
ce coatl octlahcopacho ce cuahuitl, huan onicpalehui, huan niman
ye ocnequia nechcuaz. Quihtoa: ¿Huan tleca ocnequia mitzcuaz?
Quihtoa: ¿Huan quienin oticchi? In Coatl onechili
tiquintlahtlanizquiah yey yolcameh, cux melahuac nozo ahmo,
tlen yeh oquihtoaya. Ot’quintlahtlaniqueh yei Yolcameh, ome
oquihtoqueh. 
¡Quema! Zan ce Yolcatl onechpalehui. Huan axan nin
yolcatl oniquili, moztla niquinhuiquiliz in tochcahuan, necateh
non ocachi yototomaqueh. Quihtotica in Zoatl: ¡Quema! Moztla
tiquinhuiquiliz. Yeca yoctlamacac, yeca in Tlacatl yomotecato.
Nizoatl quihtotica: Neh ninahuac niquintlacoliz ninque ichcameh
nin Coyotl. !Eheheh! ¿Quien amotzin? Miecpa
yonechinichtequilico in nopiohuan, axan niquintlacoliz in
ichcameh. Quihtoa: ¡Aah! Yenicmati tlen nictlacoliz. Nican zan
ichtaca huetzcatoc in Zoatl. Tlen oquichi. Octemoto ce
topiyehuatlpoxactli huan queme oquinpiaya nonque chichimeh
cemi onentecuacuayah. Oquincamailpi huan quincalaqui ihtec in
topiyehuatlpoxahtli, quincalaquiti yei, oquincalaqui. Yeca quittaz
cualcan tlen quipanoz non Coyotl, tla quinnequi in ichcameh.
Yoquincalaqui, yocquechilpi in topiyehuatlpoxahtli, yeca umpa
yoctlali, umpa can nichan, yeca yomotecato inahuac Nitlahuical.
Cualcan, zan oc ihci, yomeh in Tlacatl, tlahtlachia, tlahtlachia,
quema tla umpaca in poxahtli topiyehuatl ica in Chichimeh; yeh
ocmattia in Tlacatl, ocmattia ichcameh, ahmo oquimattia tlen
ocpiaya tlahtec, nican moquechpanoltia. Yeyah.
Nican Nizoa mochihua quil oc cochi, zan ichtaca
huetzcatica. ¡Hahan! Zan axan quittaz non Cocoyotzin tlen panoz.
Nican yeca in Tlacatl yeyah, yocmemetehuac
nitopiyehuatlpoxahtli, yeyah ihcon quinmemeti; oacito cuahtlan,
oacito umpa yecualchia in Cocoyotzin. Ye quilia, quihtoa in
Tlacatl: ‘Conit Coyotzin, yo’tzonhualiquili tlen onechonili, nican
‘tzonmocahuilitehua huan ‘tzontlazocamatti, ‘tzontlazohcamatti.
Quihtoa in Coyotzin: Axan quema niectlacuaz huelic, niectlacuaz.
Hualmopachoti, hualmopachoti. Nican in Tlacatl quihtoa:
Neh ma niah, Neh umpa ‘tzonmocahuilitehua in ichcameh. Umpa
x’comoncua, huan tlazohcamattitzin pampa ot’nechonpalehui.
Yehualtemoti in Tlacatl, yo hualtemoc. Huan in Coyotl
hualmopachoti, hualmopachoti, oahcico. Quihtoa: Axan quema 
Niectlacuaz ica nin nimoyeccahuaz cual-li. Cuac zan cecpa
occamatlapo in topiyehuatlpoxahtli, ohualquizquizque in
Chichimeh, ocnencuacuahqueh ocnenmimilotinemiah,
ocnencuacuayah, ocnencuacuayah. Yequihtoa in Coyotl: Oquihto
ichcameh, ahmo ohquito yeh Chichimeh, yenencueptinemih. Zan
cecpa omehtiquiz nin Coyotl, onencholo, onencholo. Nican in
Itzcuinmeh nihqui tohtocatihue, tohtocatihue, tohtocatihue.
Nican in Tlacatl, ocachi tlatzintlan, ye hualtemoti cuac oquicac:
Cual-li ihtoa. ¡Quema cual-li tlen oquihtoya in Coatl! “Ica ce
cual-li cec-chihua ica ce ahmo cual-li cec tlaxtlahuia”. Ihcon
tzahtziti, tzahtziti, tzahtziti in Coyotl. Ihcon oyah. Nican in
Tlacatl ahmo quimatti tlen opanoc. Ic nican Nizoa, quema, ye
ocmattia tlen octlali, ahmo octlali ichcameh, yeh oquintlali
chichimeh, ninqueh chichimeh onentecuacuayah, yenon tzahtziti
in Coyotl: ¡Quema, cual-li tlen oquitoya in Coatl: Ica ce cual-li
cec-chihua ica ce ahmo cual-li cectlaxtlahuia!
Nican tlami nin tlapuil. 

Nican Toaltepetl ocatca ce Zoatzintli tlen ocpiaya Nitlahuical
tlen ocahcic ce chicahuac cocoliztli huan omoca Ixpopoyotl.
Yecuica macuil xihuitl ica in cocoxqui huan nin Zoatzintli
onentequihtia motetlaquehualtia inic quitlaniz cequi tomin.
Nihqui motequipanoa ica imil huan cuacuahuiti cuahtlan. Cuac
ahciqui ichan tlapaca, tlachtoca, motlacualchihua huan
mocuitlahuia nitlahuical Ixpopoyotl.
Ce tonal nin Zoatzintli yocmoittili occe tlacatzintli. Non
Tlacatzintli yoquintlacuili nitlalhuan, yoquitzotzomahqui huan in
Zoatzintli pactinemi. Axan in Tlacatl oquili: ¡Tiahue nochan
nompa tichantizqueh, Teh huan Neh! In Zoatl ocnanquili: ¡Ahmo!
Intla in notlahuical Ixpopoyotl quimattiz nechtotocaz itechcopa
nichan. Quihtoa in imeca: Tla ticnequi ticmictizqueh huan Tehua 
timocahuaz zan mocel huan tihuelitizqueh tiquinpiazqueh
topilhuatzitzin.
Ce tonal in Ixpopoyotl huan Izoa oyahqueh itenco ce huey
atlahtli; in Zoatzintli oquili ni Tlahuical: Xinechyecana,
nimocahuaz nican cotzin, icpac nictequiti cequi xihuitl inic in
toyolcahuan. ¡Xia melahqui! In Tlacatzintli ye yayahti, yolic,
yolic yeyahti. In tlalchic ocatca tlaixtic in Zoatzintli oquitztoya
cux motepexihuia. Cuac yoahcia itenco in atlahtli, umpic
opanotaya occe Zoatzintli huan octaztziltecac: ¡Xonmonacti!
¡Xonmonacti! ¡Tlacatzintli tonmotepexihuiz! In Zoatzintli
omotlalo huan oquitzqui in Ixpopoyotl. Nican Izoa onencualan
oquinenihtemalinaya ica in cualancayotl. Moilhuiaya: ¿Tleca?
¿Tleca oquinacti nin Zoatl? Yomotepexihuizquia. ¡Ahmo
oquinactiani! Queme in Ixpopoyotl ahmo ohuetz Nizoa chihua
queme motequipachoa huan omotlalo inahuac Nitlahuical huan
yecuica ichan.
Occuel yomotlahtlania: ¿Quien Ticmictizqueh nin
Ixpopoyotl? Octzahtzi: ¡Ye nicmatti quienin! Nicuicaz cuahtlan
huan niccatehuaz umpa. Yocochqueh. Cualcan ihci oquili:
¡X’mehua, tiazqueh ticuacuahuitihue!
In Zoatl ye cuica nochi: Atl, tlacual, tlaxcal huan ce
tepoztlatehqui. Yoyahqueh. Nen ihci oquizqueh cuac in Tonaltzin
ocayamo omonexitiaya. Oc tlayoatoc.
Oyahqueh nenhuehca. Umpa cuahtlan in Zoatl oquili: Nican
Xonmocahua x’conquitzqui in tlacual inic ahmo quicuaz ce
yolcatl. Xinechonchia cotzin, nihualmocuepaz totoca. In Zoatl
yoyah umpa occateh zan icel. Umpa in Tlacatzintli omoca
nitzintlan ce ocotl octlacactoya cux yehualmocuepa Nizoa.
Yopanoc tlahco tonal huan Nizoa ahmo nehci. Opeh quitzatzilia:
¡María! ¿María can toncah? Ihcon octzatziliaya huan octzatziliaya
huan ahmo onez nizoa. Niman opeh nenchochoca.
Axan yequinehuilia; tleca occuicac umpa cuahtlan inic
momiquiz. Ihcon motlacoltitoc cuac oquicac aca oquinotzaya:
¿Tlen omitzpanoc? ¿Tleca tichoca? In Tlacatl oquihto: Ni choca
pampa onechcahuaco nican Nozoa; aco nechnequi huan nequi ma
nimiqui.
¿Aquin in teh? ¿Aquin nechnotza? Neh ni ce Coatl. Teh ti
Coatl huan Titetlanquechia. ¿Quien nitlanquechiz? Intla ahmo
nihueliti nimoliniz, nicpia ce tetl nopan. ¡Tla tinechpalehuia; Neh
nimitzpalehuiz! ¿Can ticah? In Coatl ocnanquili: Nican moixpan.
¡Xihualmopacho! ¡Xihualmopacho! In Ixpopoyotl onen ixpan in
Coatl. Cuac yoahcic inahuac in Coatl. In Coatl oquixchichac. In
Tlacatzintli moixmateloa, moixmateloa, moixmateloa. In
Tlacatzintli oquihto: ¡Huahcuitl! ¡Ye nitlachia, ye nitlachia! ¡In
Tlacatzintli onenpactoya!
Queme yocalac in Tonaltzin, nochi yetlacomictoc. Axan
yecpalehuia in Coatl oquiicuanili in tetl tlen ocpachotaya. In
Coatl ahmo huelitia nenemiz, quicocoa nichichiquil. In Coatl
oquihto: Tlacatl Xinechcuica inahuac in Malintzin.
¿Aquin in Malintzin? In Malintzin ce Ichpocaton
nencuacualtzin huan itlaquen nihqui. Yeh’nyeh in iteco in tepetl.
Yeh‘nyeh techmocuitlahuia, techpalehuia in Yolcameh. Yeh
chanti ihtec ce Tlachihuiltic Cemanahuatl; ahmaca quixmatti
quenin nozo canin cah. Moihtoa quil cah ihtec in Tepetl.
In Coatl oquili in Tlacatl canin ocatca in Malintzin ichan.
Yoahcito tlatehtehuia. In Malintzin hualalapoa, quicelia in Coatl
huan tlazohcamattia in Tlacatzintli. In Malintzin ocnequia
quimacaz ce itla in tlacatzintli pampa ocpalehuito in Coatl.
In Malintzin octlahtlani in Tlacatzintli: ¿Tlen ticnequi
nimitzmacaz? In Tlacazintli ocnanquili: Neh nimitzontlahtlatia,
tla nechonmomaquilitzinoz non Teocuitla Anahuatl tlen
Momahuizotzin conmopialia. In Malintzin oquimacac in Anahuatl
huan in Tlacatzintli omocuep nichan. Cuac ahcito ichan, amaca  
cah. Nizoa ocneltocaya Itlahuical ye mictoc huan yoyah inahuac
in Imeca.
In Tlacatzintli octlali in Anahuatl ihtec ce tehuilocomatl
huan ocpopochhui; niman yomotecac. Otlanez. ¡Tlen tomin pia!
¡Miec tomin ocmacac in Anahuatl! In yeh ocpiaya ce
icnoxaxacaltzin; niman omoyeccalchihuili; axan yecpia ce
tepancal-li huan ocmocuhi miec yolcameh.
Cuac oquimat Nizoa yocnequia hualmocuepaz inahuac
Nitlahuical. Nimeca zan quitzotzoniaya in Zoatl cuac ohuintitoya.
In Tlacatzintli oquili: ¡Ahmo! In yeh yocmonochili ce cual-li
Ichpocahua, tlen melahuac quitlazohtla. Huan opanohqueh
ninemiliz ica paquiliz.

Cepa, ocatca ce Tlacatzintli, ocmacaqueh cecpa ce Ilhuitzintli
chihuaz. Ce tonal, opolihuia zan ce metztli in Ilhuitzintli in
Toteotahtzin. Huan ni Zoatzintli umpa can ochantia tlahtlachia,
amitlacpia, quitta ahmo quipia non cuahuitl, non piomeh inic
chihuazqueh in ilhuitzintli; quilia Nitlahuical: In Tehuantzin,
x’conit. Ahmitla cah, non pio non cuahuitl, non itla ¿Quien
conitta in Tehuatzin? Huan polihui za ce metztli in Ilhuitzintli.
¿Quien conchihuaz?
In Tlacatl melahuac tlahtlachia, tlahtlachia. Quihtoa
Nizoatzintli: X’concuiti maz cuahuitl, yeticnemaca in cuahuitl,
huan ica in tomin yetichihua in Ilhuitzintli. Quihtoa in Tlacatl:
¡Quema! Niccuiti maz cuahuitl, maz cuahuitl. Tlahtlachia ahmo
quipia non ce tepoztlatequi, non ce liaxtli. Ye quihtoa: ¿Can
niccuiz? ye quilia Nizoatzintli: Tehuatzin, X’conmotlanehuiti,
nican inahuac in Toahuitzin, X’quit ¿Cux tech-hualtlanetia?
Quihtoa: ¡Quema! Yoyah in Zoatzintli.
Nican in Tlacatl quihtoa: Neh ahmo niaz, quihtoa in
tlacatzintli: Neh nitlahtziqui huan ahmo nicmocuhia, neh ahmo
niaz. Nipinahuiz nimotlanehuiti huan yoyah ni-zoatzintli.
Oquittac yo hualmocuep in Zoatzintli. Tlahtlachia. Quema,
yocualic in tepoztlatequi huan liaxtli. X’conit yeca,
yonechhualtlanetiqueh. Axan xonya, x’concuiti in cuahuitl. Yeca
yoyah in Tlacatzintli. Meme ni liliaxtzin huan nitepoztlatequi,
ihcon yeyah.
Temoti canic cah in cuahuitl huaqui; ihcon yahti tlecohti,
tlecohti, tlaixtemoti. Cuac oquicac, aca queme quiquinaca;
quihtoa. ¿Tlenono? Ocachi, ocachi mopachoti oquicac, ocachi
mocaqui, ihcon queme quiquinaca, que quechpatzmictia, que
cotaloa. Quihtoa: ¿Aquinono, tlenono? ¿Tlen yolcatl oncan cah?
Yahti, yahti, ocachi yopanoto. Cuac oquittac ce Coatl.
In Mazacoatl, nitzontecon nen huey, yequechpachotoc ce
Coyotzin. Huan queme ocatca ome cuahnme, za cecan nican
yomoyecmalin ni cuitlapil. Umpa yoyecmalin itzonteco. Nican in
Coyotzin tlacoyan, yoc quechpatzmictoya.
Nican Tlacatl quihtoa: ¡Cuinta! Coyotzin, axan quema
mitzcuaz nin coatl. Quihtoa: ¿Cux nicpalehuia? Quihtoa: ¡quema,
nicpalehuiz! Ye tlahtlachixti. Quihtoa: ¿Nic-huitequiz ni
tzontecon nin Coatl, ye yahui totoca. Oquittac, umpa hualneztoc
ni tzontecon nen huey. Mopapachoti. ¡Quema, nicpalehuiz!
Mopapachoti ica in tepoztlatequi, mopachoti, mopapachoti.  
Nican in Coatl, ocachi quechpatzmictitoc in Coyotl, ahmo quitta
cux aca hualmopachoti, ocachi, ocachi quitztoc ye in Cocoyotzin.
Nican in Tlacatl mopachoti, yolic, yolic.
Oahcito, quitzquia ni tepoztlatequi oquieccacahuili ipan ni
tzontecon, Nitzontecon ic ne omehuato, zan niman in Coatl
omototon. Niman in Coyotzin opeh mihiyotia, yolic, yolic, ye
mozamati, mihiyotia, mihiyotia, yolic, yolic. Ye quihtoa in
Tlacatl. ¡Icno Coyotzin! Tla ahmo onimitzpalehuizquia, nin Coatl
omitzcuazquia.
In Tlacatl Quihtoa: Coyotzin, X’quit neh onimitzpalehui,
axan aquin nechpalehuiz ica in Noilhuitzintli, Oquittac in
Cocoyotzin, ometiquiz quitta, oquittac in Tlacatl. Motzetzetzeloa,
motzetzeloa in Cocoyotzin. Yoyah. Nican in Tlacatl. Occuel
quixtemoti, in cuahuitl. Ahmo hueca umpa ocacic in cuahuitl.
Octetec, octetec, ocololo, ocualic nichan. Ocachto, umpa ayamo
oquimpiaya in axnotin; zan ocualmemeya ipan ni chichiquil.
Ihcon cualmemeti, cualmemeti, hualtemoti. Oahcico nichan, umpa
tlalia in cuahuitl.
Ni zoatzintli: ¿Yotihuala? Quema, yonihuala. X’tlacua,
nican yo nicchih, maz zan tlaxcal ica iztatl huan ica chilli.
X’tlacua. Yeca yotlacua. Occuel cualcan ihci, occuel yoctemoto in
cuahuitl, occuel yoahcito, umpa tlalia in cuahuitl. Yeca. ¡Zaz!
Yotlayoac. Cuac oquicac ipan nichan, motlatzinia, motlatzinia.
Ometiquiz tlatlachia. ¿Tlen panoa? ¿Tlen panoa? Cuac
oquicac occuel motlatziniqui ipan nicaltenco. Quihtoa: ¿Tlenonon?
Yocmahcoc. ¿Tlen panoa? In Tacatzintli ocneltocaya cux itla
ohuetz. Tlachia itla ohuetz yo tlatlapo nicaltenco.
Oquittac umpa cah in Coyotl, quinhualica macuil, totolimeh ica
huexolomeh ihcon tlanenelitoqueh. Oquittac in Coyotl. In Coyotl,
zan que nenque oquichi, zan que nenque omolini. Totolimeh ica
huexolomeh hualcalactihue, hualcalactihue, ocalaque tlahtec. 
Yec tzatzilia Nizoa: Nechpalehuiqui tiquinquitzqueh
ninqueh totolimeh huan huexolomeh. Ye quihtoa: ¿Canin
otiquincuihto? Quihtoa ni Zoatzintli: ¿Canic otiquincuito? ¿Canin
otquinichtequito? Quihtoa: Teh ahmo ticmatti, teh ahmitla
x’quihto; yex’nechhualpalehui. Yeca, yoquincalaquiqueh, yeca
yomotecato.
Nican quihtotica in Tlacatl: ¿Cux nin Coyotl melahuac
nequi nechpalehuiz? Quihtoa: ¡‘Cha quema! Occuel cualcan yo
cuacuahuito. Occuel cuac ye tlayoa oquicac, caltehuia, caltehuia.
Occuel ometiquitz, otlachixtetzito. Oquittac, occuel umpa
hualmochixtica in Cocoyotzin.
Axan, ye chicuacen ichcameh, quinhualica. Occuel otzatzic,
zan que nenque, in Cocoyotzin. Yohualcalaqueh in Ichcameh.
Occuel tzatzilia Nizoa. Occuel yo quinilpihqueh, ic ne
yoquinilpiqueh nochtin. occe tonal occuel ohuala, occuel cuac
yotlayoac, cualcaltehuia.
Oquittac axan ye ocualiquili ce lechon, ye calaqui in lechon,
za yenon oquicac otzatzic in Coyotzin. Yoyah. Aco quieman
omonexti. In Tlacatzintli oquichi in Ilhuitzintli. Ocnemacac cequi
in ichcameh huan ica in tomin oquiecchiqueh cual-li in
Ilhuitzintli. Nochtin ahmo ocneltocayah quil oquiecchihuazquia,
in lhuitzintli. Oquiecchi, oyectetlamacac.
Huan yenon quihtoa nin Tlacatzintli: ¡Quema! Ninqueh yolcameh,
techacicamattih, queme in tehuan quinacicamattih. Nican tlami
nin tlapuil. 

Cepa umpa can itocayan Tlalhuehuemeh, ochantia ce Tlacatzintli,
nizoatzintli huan yei ipilhuan. In ocachi huey ocuicaya matlactli
huan nahui xihuitl, itzipio ocuicaya matlactli huan ome huan in
xocoyotl, ocuicaya matlactli xihuitl. Ce tonal ninantzin ocahcic ce
chicahuac cocoliztli, nonce tepahtihqui ahuel ocpahti, ahmo
ocpahnamic huan omomiquili, nonque tonaltin, zan omopahtiayah
ica xihuitl tlen ocatca cuahtlan.
Omocah, zan yeh, in Tlacatzintli huan in ipilhuan. Ihcon
opanoqueh macuil xihuitl. Ce tonal, Nitahtzin oquimili:
Namehuan yonanhueyaqueh huan nicneltoca tlen nomehuan,
anmotech monequi; nantemozqueh in namonemiliz occecan.
Nican, ahmitla cah. Xinechcahuacan nican. Xiacan itech in huey
altepetl; umpa ximotemoliti in namonemiliz. Ninamechtlatlahtia,
ma ahmo ximocahuacan nican, ahmo xiecan, queme in neh. Umpa
xiacan, umpa nancahcizque nochi. Neh, ahmo quienman,
onihuelit onamechhuicac. Nicneltoca, umpa anmopan yaz ocachi
cual-li que nican. 
In ocachi chochocotzin oquihto: Neh nimonenmahtia, neh
ahmo nicnequi, niaz zan nocel. In icnihuan oquilihqueh: Xia
mocel, totahtzin oquihto: Nepapan ohtli. Ninqueh cocone
octlacatocaqueh nitatzin huan oyahqueh huehca. In ocachi huey
oacihto Puebla, octemoaya tequitl, ahmo cana cahci. Yahui huan
yahui, yahui huan opanoc Ixpan ce calli, can ocatca ce
cuahxinqui, ye huehuetzin. Ahci huan quitlahtlani: ¿Cux
tehuatzin nechonmacaz tequitl? In cuahxinqui quinanquilia:
¡Quema! yonictemozquia ce tequitqui aquin nechpalehuiz, queme
yotihual-la huan ticnequi titequitiz ¡Tlacuele! Xi’cualmaquili, zan
niman; ocmacaqueh ni tequitl, omotlali huan opeh. Yoquittiti tlen
quichihuaz, yeccmaquilia.
Umpa ocatca, cuac yoahcito ce tlacatl, ye chicahuac
tlahtlani niahcopech. Ye quihtoa: Nicnequi in noahcopech.
Quihtoa in huehuetzin: Huiptla yez in moahcopechtzin. Quihtoa
in tlacatl: Cual-li cah, ni hualmocuepaz. Niman ohual-la nitetah,
nenhualcualanti huan otzahtzia: Nicnequi in noahcopech, zan
niman. In huehuetzin quilia: Tla concuiqui cualcan. In itetah
oyah nencualantoc.
Ahmo za' yenon tequitl ocpiaya, in Huehuetzin. Ocpiaya
miec tequitl, ahco omoaxiliaya. Quihtoa in Conetl:
Ticmaquilihtetzizqueh. Neh nichichicahui, neh nihueliti
chicahuac nitequitiz. Ahmo xonmocuatotoni, Tlacatzintli;
tictlamizqueh in ahcopechtli.
‘Maquilia in Conetl, quin campa otlayecohqueh; nochi in
yoal otequitqueh. Ic moztlatic, yoctemacaqueh in ahcopechtli.
Nican cah in moahcopechtli. Oconmaquixti in huehuetzin. Tlahmo
tlacha oconmictizquia. Ihcon oconihto in tlacatzintli tlen
oquinequia in ahcopechtli.
Axan tictazqueh in occe conetl, tlen oahcito Tlaxcallan;
nihqui quitemoa tequitl, ahmo cana cahci. Yahui huan yahui 
huan oquizato canin cah ce huey cal-li; umpa ochantia ce
tlacatzintli, can oquimpiaya nenmiec yolcameh.
Nin tlacatzintli, zan ce miltequitqui, tlen oquimpiya
iyolcahuan: Axnotin, cuacuahue, tochmeh, ichcameh huan
piomeh. Cuac ohualacito, nin tlacatzintli ocatca ipan ohtli huan
ocnenhuitequia ce axno, ipampa ahmo ocxicoaya itlamemel, ahmo
cual-li octlamacaya huan ahmo ochihchicahuia. Quihtoa in
telpocatl: ¿Tlen tehuatzin t’connequi t’conmictiz? Occuel in conetl
oquihto: Ahco xiconhuitequi in axnotzin. ¿Tlen mitzonchihuilia?
X’concahua. In tlacatl tlahuelitta in conetl huan quilia:
¿Motequi? ¿Tlen ticnequi nican?
Tlacatzintli: zan onihuala monahuactzin. ¿Cux ticonpia
tequitl? Quihtoa in tlacatzintli: ¿Cux melahuac nequi titequitiz?
Quilia: ¡Quema! Quihtoa: Axquin teh ce conetl, tlen zan ohuitza
huan zan mahuiltiz; quil nequi tequitiz huan zan mahuiltiz;
queme nonqueh tlen ahmo huehcahuih non chicome tonal.
Cual-li cah. Tla melahuac ticnequi tequitiz. ¡Tlacuele!
x’hualpehui, zan niman. Quematzin, Cah yeh cual-li,
tlazohcamatitzin. Mach concahua in axno, ahmo x’conhuitequi.
Tla ticnentlazohtla nin axno; paya nimitztlacolia. Ahco nicnehqui
nin xolohpi, zazal yolcatl. In conetl, ni tahtzin oquittiti quen
quitlamacaz ce yolcatl, quen mocuitlahuiz inic yez tomahuac,
pactoc huan chicahtoc. Oquiectlamacac, oquieccatlilti, ahmo
huecahui huan axan nencuacualtzin motta in yolcatl.
In iteco cuac oquittac in axno; oquihto: ¡Cuinta! Axan
nencuacualtzin cah in yolcatl, ¿Quienin oquichi nin conetl?
Melahuac quimatti quien mocuitlahuiz ce yolcatl. In iteco
onencualan, ixquichca oquixcocoaya in axno. Ahmo onictlacoliani,
cemi ninencuahtlayoatoc. ¿Tleca ihcon onicchi? Yece yonictlacoli.
¿Tlen oc nic-chihuaz? Umpa omoca tequictoc nin conetl.
Axan tiahue inahuac in chochocotzin. Yeh, in xocoyotl.
Yahui huan yahui. Oahcito Huamantlan. Ye ahci itech ce 
cuahtlal. Umpic ahmo ocatca non ce altepetzin. Oc ayamaca
ochantia, zan cahcana ochantiah cequintin. In telpocatl
oquihtoaya: Neh ahmo nicpia cual-li nonemac. Ahmitla nicpia,
nican ahmaca quipia tequitl, nican nochtin zan cual-li
moyecmotequipanoa. Nochtin zan cual-li moyeccaxitia.
Za tlahman yoquicac ce nanatzin; onentzahtzia huan
oquihtoaya: Xinechonpalehuiqui, ‘nechonpalehuiqui. Nin ce
nanatzin tlen ocuahcuahuito huan cualica ce tlamemel-li ipan
ichichiquil, huan ce tlacatzintli oc-huitequia ica ce mecatl, quil
yeh’nyeh in iteco in cuahtlal. Huan oquiliaya: ¿Tleca ticuica in
nocuah? Non noaxca ¿Tleca ticcui? Quihtoa in Nanatzin: Notech
monequi cequi cuahtlatlatil inic nicchihuaz notlacual; yeniilama
huan ahmaca nechpalehuia, neninoceceltzin. Nicuica zan
pipintzin. Ahmo cah canin niccuiti occecan.
Non imanin, umpa ahci in Conetl huan quilia: ¿Tleca
ticcuitequi in Ilamatzin? ¿Moaxca in tlal-li? Quihtoa: ¡Quema,
noaxcahuan! Ma niquinita, canin cah in tlalamatl, can nic-ittaz
canin pehui huan can tlami in mocuentla? Ahmo niquimpia.
¿Huan quenin titlahtoa, Intla ahmo ticpia in tlalamatl? Umpic
yopehqueh motzatzilteca. In Telpocatl, oquichih huey in
momictiliztli inahuac neca tlacatl. Huan oquicah in nanatzin.
Tlahtlani in Telpocatl: ¿Can mochantzin? In ilamatzin
quihtoa: Neh nochan umpic neca tepetl. ¡Cuinta! Nenhuehca
ocatca ichachantzin. In conetl, ahmo quicahua in Ilamatzin
memehtaz in cuahuitl, quilia: Ma niccuica in tlamemel-li; ocachi
ni chihchicahui, oyahqueh huan oacito ichan in Nanatzin.
Yonimitzonhualicac nican mochantzin, axan nimitzoncahtehua.
Ye nia, notech monehqui, nictemoti ce tequitl. Ma nia, ma nia.
Quihtoa in Nanatzin: Nican x’mocahua nonahuac; nican ahmo cah
tequitl, ahmo cana xia. Nican x’mocahua nonahuac. Ahmo cana
ticahciz tequitl ic nican. Tla tiaz umpa Tlaxcallan nozo Puebla;
umpa tlacha quema ticahciz tequitl, ¿Cana ticahciz? Zan 
timixpoloti. Ahmo xia. Nican x’mocahua nonahuac, huan nican
tictazqueh quien timotequipanozqueh tihuan. Cual-li ca
nimocahuaz. Queme in Conetl ahmo quimatti can yaz huan ahmo
ixtlamatti ic ne. Ye mocahua in conetl. Umpa yoquichi ninemiliz,
yequimictiti ce tochtli inic tlacuazqueh.
Neca tonal, umpa cuahtlan ocatca miec yolcameh. Cuac
yehuan ocnequiah, yehuan oquicuaya ce pio, ce tochtli, ce mazatl,
nozo catlaye za yolcatl. Nihqui, tlen za xihuitl, omochihuayah
icel. Nin conetl ihcon opanoc ininemiliz umpa inahuac in
Nanatzin.
Opanoqueh in xihuihmeh, huan ce yoal otlatemic, quil aca
oquiliaya: X’mocuepa mochan. Nihqui otlatemiqueh ihcon
nicnihuan. Cuac otlanez, oquili in nanatzin tlen octemic,
quihtoaya: ye niaz, nechhualnotza notahtzin. ¿Matti tleca?
Axquin yeh yomic notahtzin nozo cux matti. Ocachi cual-li, ni
mocuepaz nochan. Nimoyolcocoa ahmitla nicuica, ahmo nicpia
tomin non occe itla. Axquin in nocnihuan oquichihqueh cual-li
tomin, huan neh ahmitla. Matel. Quihtoa in Nanatzin: Ximochia
cotzin, zan axan nihuitz. In Nanatzin ocalac ichan huan in yeh
cualquixtia ce cuahuitl. Neh yeninanatzin, neh ahmitla nicpia,
zan nin cuahuitl nicpia. Nimitztlacoliz pampa otinechnenpalehui
ninqueh xihuihmeh.
¡Tlacuele! Paya nin cuahuitl. In conetl quihtoa: ¿Huan nin
tle’ yez? Ica nin cuahuitl timopalehuiz intla itla mitzpanoz ipan
ohtli. Intla ahca mitztocatinemiz ica nin x’quitzqui huan
x’cuanhui. X’quit tlen chihua. In Nanatzin quilia: Cuahcuahtzin,
xiec huitequi neca tzilacayohtli. ¡Cuinta! Ocxixintetzic. Mach nin
ahmo, itech monequi tiquitzquiz ica in momahuan, zan tiquiliz:
x’cuitequi huan yeh mitztlacatocaz. Nin cuahuitl pia
itlachihuiliz. Zan icel molinia, que yoltoc in cuahuitl. In conetl
quihtoa: ¡Melahuac! zan icel yahui…, tlazohcamatitzin. In
Nanatzin oquili: Ma teotzin mitzmohuiquili. 
Axan tiquittazqueh, tlen panoa ica in conetl, tlen tequiti
inahuac in tlacatzintli, tlen quipia miec yolcameh. Nin conetl
quihtoa: Axan, conmatiz onitlatehmic. Quihtoa: ¿Huan tlen
otitenmic? Onitlatenmic nechhualnotza in notahtzin. ¿Matti
tleca? Ma nitlachiati huan tla teotzin melahuac
nechonmopalehuilia, tlacha, occuel nihuitz. Ma nia huan uncan,
x’conmaquili. Neh ahmo nicuica nonitla, non tomin, ahmitla
otinechonmomaquili. ¿Matti tlen cuica in nocnihuan? Axquin,
maz tomin nozo tlacual. Huan neh, zan ihcon nicalaquiti.
Quihtoa: ‘chia, ‘chia cotzin. Cuiti ce tzotzomahtl tlilihqui, huan
quil quimaca. Quihtoa: Paya. In axno otiquizcalti, yemoaxca, non
moaxca. Ahmo x’cahtehua. X’cuica, huan paya nin poxactli. Ahmo
nicpia occe itla, tlen ica nimitztlaxtlahuiz, zan nin poxactli. In
conetl quihtoa: ¿Tle' yez?
Quinanquilia in tlacatzintli: Zan x’quili in axno. X’quili:
axno x’chihcha, huan chihchaz in moaxno, ihtec in poxactli, huan
nichihcha hualmocuepaz cuztic teocuitla tepuztomin.
Nimitztlazohcamati otinechittitico, quen niyez pactoc, zan ica,
tlen nicpia. Quen nipanoz ica paquiliztli nonemiliz. Ma ticpia
cual-li ohtli. Oyah in conetl, huan ahmo oquineltocaya, tlen
oquihto in tlacatzintli. ¿Quien nicneltocaz in axno nechmacaz
tomin? Ahci tlahco ohtli huan omonacti, huan quilia: Axno
x’chihcha. In axno ochihchac ihtec in poxactli huan omocuep
tomin. In conetl quihtoa: ¡Melahuac! Huan omocuep nenpaqui.
Ahmo onechcaya in Tlacatzintli.
Axan ticttazque in tlayecanicnin: quihtoa: Onitlatemic
nech-hualtemoa in notahtzin. Quihtoa: Axan ye niaz. Quihtoa in
huehuetzin: Ahmo nicpia tomin tlen ica nimitztlaxochiliz. In
conetl c’nanquilia: ‘concahua. Tlamo t’compia tomin. X’concahua
ihcon. Ma nia. In huehuetzin quilia: X’mochia, x’mochia.
Yenicmatti tlen nimitzmacaz. Yahui tlahtec huan cualica ce
ahcopechtli chochocotzin. Quilia: ¡Tlacuele! Paya nin ahcopechtli. 
Nin ahcopechtli yoyecpoche huan za' cuecuetlacatica. Quihtoa
Xiecchitehua huan x’cuica.
In conetl oquiecchi totoca in ahcopectli, cuacualtzin omoca.
In conetl quihtoa: Mazqui nin ahcopechtli nicuicaz. Axquin
nocnihuan cuicah tomin nozo occe itla ocachi cuacualtzin. In
Huehuetzin quilia: Nin ahcopechtli ahmo catlaye za' ¡Pia
itlachihuil! X’quit tlen chihua: achto xiecyocoya tlen itlapal
ticnequi ce tzotzomahtli inic in ahcopechtli. Mach ahmo x’quihto.
In yeh ocpehpenato chichiltic itlapal. In huehuetzin quihtoa:
X’motlaquenti ahcopechtli. Huan in ahcopechtli motlaquentia ica
ce tzotzomatli chichiltic itlapal. X’quit quien yenehci. Axan
xiecyocoya tlen tlacual ticnequi. Mach ahmo x’quihto. Yeyocoya in
conetl, tlen tlacual quilehuia. Huan tlen xochitl quinehqui, yez
ipan ahcopechtli. Zan niman yenehci. In tlacual huan in xochitl.
¡Huaya! ¿Tlen nin? ¿Quen oquichi non? In Huehuetzin
quihtoa: Ahmo nicmatti, ihcon onicahcic ihcon nimitztlacolia; inic
ahmo tiquihtoz ahmitla onimitzmacac. In Conetl tlazohcamatilia
in Huehuetzin huan ye yah.
In yeyextiqueh coconeh omahcito ipan ohtli. Nochtin
pactihue. ¡Huahcuitl! In xocoyotl quihtoa: ¿Mach quien
nicneltocaz? Nihqui namehuan nanhualmocuepa. ¿Huan tleca?
Quihtoah: Onictemic, nech hualtemoaya in topapan. Quihtoa occe
conetl: ¡Cuinta! Neh nihqui ihcon onitlatenmic. Melahuac, itla
opanoc huan technotza topapan. Tiahtetzi.
Hualmotlatlapuihtihue quen oahcito, quien occhihque, tlen
tequitl ocahciqueh.
Ipan ohtli, oquinnamiqueh cequi tlatlaca tlen
oquipolohqueh ce axno, queme non, tlen ocualicaya ce Conetl.
Huan yehuan neltocayah in Conetl oquinichtequili in axno.
Yehuan oquiliaya in Conetl: Nin axno toaxca, xitechcuepili
toaxno. 
In conetl oquinanquili: Intla moaxca ¿Canin cah in amatl?
Yehuan quihtoah: Ahmo ticpiah. In conetl quimilia: Ahmo
ninamechmacaz in noaxno. Ocualanqueh in tlatlacameh huan ce
yectolonhuia in conetl. In Conetl tlen ocualicaya in Cuahcuahtzin
ocualan huan yeccahcahua in cuahuitl ipan tlalchic huan quihtoa:
Cuahcuahtzin, xieccuitequi nin tlacatl tlen ahmo techneneltoca
tlen t’quiliah.
In Cuahcuahtzin icel yahui inahuac in tlacatl huan
quinentzotzona, chicahuac quinenmaca, ic campa octzatziti.
Oquihquihle huan oquicahca. Ic campa oquihto: Ahco, ahco, yeh
neh oniquichtec in axno, huan onictlatito. Oquichtequili in axno
in itahtzin.
Yoquicahca in Cuahcuahtzin huan occuel ye
mohualmopachoti inahuac in iteco. In conetl quilia nicnin:
Tlazohcamati, otinechpalehui. Can oticuic nin cuahuitl. Quihtoa:
Nin onechtlacolihqueh, ica nin onechtlaxtlahuiqueh can
onitequitia. Ahmitla onictlanito, zan onicualic nin cuahuitl tlen
techpalehuiz. Quihtoah cual-li ca. Axan tiahue. Ye hualpactihue.
Oacico inchan. Ahmaca cah, ahmo nehci nitahtzin. Itahtzin
omococoaya nenchicahuac. ¿Matti quien omoyolmacac nitahtzin?
Huan ye cual-li cah. Yehuan quitzatziliah: Tahtzin ¿Can tonca?
Huan in yeh quinnanquilia: Nopilhuan, nican nica.
Ocuahtzecatoya ipan ce cuahuitl. Yotemoc oquintlahpaloto huan
oquinnahuahtec. Oquintlapui quen ocahcic ce cocoliz chicahuac
huan ocneltocayah yomiquizquia; yenonic oquinentemoayah.
Yehuan nihqui oquitlapuiayah quenin octenmiqueh tlen
oquinnotzaya. In Tlacatzintli oquihto: Nitlazocamachilia
toteotzin, tlen onimoyolmacac huan tlen onamechmocualiquili
occuel nonahuac.
Cual-li tlen yenican nancahte. ¿Tlen onacchihuato umpa
can onanyahqueh? Tlen onancualicahqueh? In ocachi huey
quihtoa: X’conit Notahtzin. Neh onicualic ce ahcopechtli. In 
conetl tlen yahui tlatlacoyan quihtoa: Neh onicualic ce axno.
Huan in xocoyotl quihtoa: Neh onicualic ce cuahuitl. Queme
nitahtzin, ahmo ocmatia tlen chihuah nonque itla. Achto
onenhuetzcaya, huan niman onencualan.
In tetahtzin quilia in ocachi huey: ¿Tlen ticchihuilizque ica
ce ahcopechtli? Non pitzo-itla, neh ocachi cual-li nican
nicchichihuaz. Maz quien zazo mach cual-li nicchihuaz. ¿Zan ye
nin, otictlanito? Ocachi cual-li ahmo otiani, ocachi cual-li
oticchichihuazquia non itla; huan ahmo otiazquia, quin zan cani.
¡Huan tlen cahuitl oticchihuato! In Conetl quihtoa: Ahmo xon
cualani Notahtzin. X’conit, tlen chihua: achto x’conyocoya, tlen
itlapal t’connequi ce tzotzomahtli inic in ahcopechtli. Mach ahmo
x’conihto. In yeh ocpehpenato cuztic itlapal. In Conetl quihtoa:
X’motlaquenti ahcopechtli. Huan in ahcopechtli motlaquentia ica
ce tzotzomahtli cuztic itlapal. ¡X’conit quien yecnehci! Axan
xoconyocoya: Tlen tlacual tonnehqui. Mach ahmo x’conihto.
Yeyocoya in tlacatzintli tlen tlacual quilehuia. Huan tlen xochitl
quinehqui yez ipan ahcopechtli. Zan niman yecnehci. In tlacual
huan in xochitl. ¡Huaya! ¡In Tlacatzintli, ahmo ocneltocaya tlen
oquittaya! ¿Nin tlenonon? ¿Quen oquichi non? In Conetl quihtoa:
Ahmo nicmatti, ihcon onechmacaqueh huan axan
nimitzontlacolia, inic ahmo conihtoz ahmitla onimitzonhualiquili.
In tetahtzin tlazohcamatilia in Conetl, huan quilia: Neh, tlen
onicmattia nin acopechtli queme catliaye za. Zan
onechhualtlacoli ce cuahxinqui pampa ne onictequitito inahuac.
Quihtoa: Cual-li cah.
Tlahtlania in occe. ¿Huan teh tlen oticualic? Neh onicualic
ce axno. ¿Huan tlen ticchihuilizque in axno? Mach que huehca
cah in cuahtlan; tla zan nican, cah in cuahuitl. Nican cah nochi.
Quihtoa: Mach nin axno ahmo catliaye za'. Nin ahmo queme
occequintin, tlen zan tlamemeh. Nin x’conit, tlen techmacaz.
¡Zaz! Quixtia ce poaxactli. Huan quimemelahua huan quitlalilia
Ixpan icamac in axno. Yeh oquili: axnotzin, x’chihcha. Chihchah
in axnotzin huan zan niman, in ichihcha omocuep teocuitla
tomin. Yeccualquixtia.
Paqui in tlacatzintli. ¡Huau Toteotatzin! Miec itla
techonmomaquilia. Quinilia: Tlen onanchihuato? ¿Tlen
onacchihque, inic onamechhualmacaqueh ninque itla?
Nanquiliah: Tehuan nihqui ahmo ticmatih. Axan in tetahtzin
tlahtlania in xocoyotl: Teh ¿Tlen oticualic? Neh onicualic, zan ce,
cuahuitl. Quihtoa: X’conit. ¿Huan tlen ticchihuilizque non
pitzoyotl?
Nican ca ce cuahtelul-li nech-hualili ¿Tlen chihuiliz?
Quihtoa: Zan axan ‘tzonittitiz. In Conetl oquittac huehca
huitz, ce coyotl, tlen yemayana huan nequi quichtequiz cequi
piomeh. Tlamotla in cuahuitl ipan tlalchic. Quilia: X’cuitequi in
cocoyotzin, ihcon quilia, ihcon yahui in cuahcuahtzin, patlanti.
Nenhuitequi in coyotl huan nin ocholo. In Tlacatzintli, queme
ocpiaya miec paquiliztli, onenchocac, nenpatoc, ica nochi itla. In
axno, in ahcopechtli huan in cuahuitl. Yehuan omopalehuihqueh
huan opanohqueh ninemiliz nen cual-li, ahmitla oquimpolo.
Nican tlami nin tlapuil. 

Cepa ce Tlacatzintli otlahchiquia huan ocnemacaya in nectli.
Nochi in nectli ocualcahuaya umpa Cuetlaxcoapan. Nin
Tlacatzintli oquimpiaya izoa huan ce iconeh. Ce tonal nin
Tlacatzintli huan Iconeh ihcon ohual-layah cahuaqui in nectli
huan opanoqueh itlacoyan ce huey cuahtlal, umpic can itocayan
Covadonga; queme ahmo otlacuatehuaqueh ichan
yonenmayanayah.
Za tlahman, oquitqueh umpa ca ce Calnamacoyan. Ye
quihtoa in Tlacatzintli, quilia ni Telpoch: Paya nin tomin huan
x’cuiti cequi tlacual. Nin Tlacatzintli yocmacac in tomin, quihtoa
ahmo tihuecahui umpa huan nechahciti umpa Cuetlaxcoapan.
¡Quema Notahtzin ihcon nicchihuaz! Tla totoca niaz. Queme ye 
tlahca, neh nitlayecana inic nemacaz in nectli. ‘Nechaciti umpa
Hueyaltepetl. Umpa Titlacuazqueh. Mach ahmo xihuecahui.
Neh, yeniatetzi. In Telpocatl omoca icel huan ocalac itec in
Calnamacoyan inic cuhaz in tlacual. Yehuan ahmo ocmatiah nin
Calnamacoyan, ahmo catliaye za, nin zan quenenque, pia
itlachihuil. Cuac in Telpocatl ocalac; itla opanoc tlen yeh,
ahmoqueman oquizato.
Itahtzin yohualahcito umpa Hueyaltepetl yoyah can in yeh
quinemacaya ninec moztle. Umpa occhiaya Nitelpoch. Onenhueca
quin campa tlatlapoyahuia huan ahmo nehci Iconeh.
Omotlahtlaniaya tlen ipan opanoc Icone. Ohualmocuep ichan.
Cuac ocalac tlahtlania Nizoa canin cah in telpocatl. Yeh
quihtoa: Ahmo nicmatti, mach ahmo namihuan onanyahqueh?
Quema, yece onictitlan cuiti cequi tlacual, can ocatca ce
Calnamacoyan umpa cuahtlan.
Queme ahmo onechahcito umpa Huey Altepetl onicneltocac in
yeh ohuala tochan. ¿Canic oyazquia? Opanohqueh in tonaltin
huan in Conetl ahmo onehcia. Nochcan otlahtlantinenca, cux
amocttaqueh in Icone. Occuel oyah can ocatca in Calnamacoyan.
Cuac oahcito ¡Cuinta! ahco nehci, acmo cah umpa. Opoli.
Itahtzin huan Inantzin omonenyolcocoayah tlen ahmo nehci
in Icone. Umpa Huey Altepetl, ce Tlacatzintli cuac oquicac tlen
opanoc; octlahtolmacac in tlacatzintli. Oquili: ¿Can oct’titlan in
Mocone? Quihtoa: Onictitlan itec ce Calnamacoyan, ma cuiti
cequi tlacual umpa cuahtlan. Umpa ocatca ce Calnamacoyan. Ye
quihtoa in Tlacatzintli: Non ahmo Calnamacoyan.
Quihtoa: Non zan omonextia huan niman polihui, axan in
Moconeh umpa yomoca. Quihtoa: ¿Quienin? Quihtoa in
Tlacatzintli: ¿Quienin? Quihtoa: Non zan omonextia, non ahmo
melahuac Calnamacoyan. Non cuac ahci ce xihuitl ipan ce tonal
monextia huan occuel polihui, huan nochi aquin umpa calaqui,
umpa mocahua ahco hualquiza. Quihtoa: ¿Huan axan quienin 
nozo canin niquittaz in Notelpoch? Quihtoa non Tlacatzintli.
Quihtoa: Tla ticnequi quittaz in Motelpoch occuel. Xia ipan in
occe xihuitl huan ipan non tonal tlen otictitlan. Huan tiquittaz
quien hualneciz non Calnamacoyan. Ye quihtoa in Tlacatzintli:
Quema, ihcon nicchihuaz.
Ihcon opanoc ce xihuitl huan occuel oahcic in tonal, tonal
huan imanin. Ahcito umpa, oquittac ye motlapohti non
Calnamacoyan; oquitac umpa cah Nitelpoch, umpa mochixtica.
Oquilihque tla tiquixtiz in motelpoch monequi ahmo
timoilacatzoz. Nin monequi tzinquiztaz, huan can ticquitzquiz in
Motelpoch. Tla tiquitzquia ipan nitzon, can ipan nimetzhuan,
ipan nimahuan. Teh x´cualhuilana, teh x´cualhuilana. Tiquittaz,
quema occuel ticualquixtiz. Ihcon oquichi in tlacatzintli. Umpa
oahcico. Oquittac canca Nitelpoch huan ye tzinquixti, tzinquixti.
Calacti can Calnamacoyan ihcon tzinquixti, huan oihicop
ihcon tlacuitlapan ocmachilicualhuilana. Ocmachili ocquitzqui
ipan nitzon yecnenhualhuilana, hualhuilana. Cuac ohualquiz
ohual-lalachix in Tlacatzintli. Ye quihtoa in Piltontli: ¿Tleca
nechonnenhuilana? ¿Tleca? ¿Tlen mitzonmaca? Nican ahmo
nequi, ahmo ihci nechmaca in tlen onechontitlan huan tehuatzin
nechonnentzonhuihuilana, ¿Tlen mitzonmaca? Quihtoa: Ahmitla,
ahmitla nechmaca, ye tiahue yeca.
In Conetl ahmo ocmatia tlen opanoaya ahmo ocmatia yopanoc
ce xihuitl huan in yeh zan machilia ce imanin. Yeca yohualquiz
ocualquixti ni Telpoch yohual-laque oacito umpa ichan. Ye
quihtoa in Tlacatzitzin: Quema, onicualquixti. Quema,
onicualquixti in Notelpoch.
Umpa ichan itahtzin octlapui tlen opanoc. Axan yeh quimatti
tle cateh calmeh ica in itlachihuiliz. Tehuan ahmo ticmattih
tleca, mach cateh occequintin cemanahuatl, ihcon panoa; tlen
macatzquiza tic-ittah ce coyoctli, ce oztotl umpa tepetl, ticneltoca
non coyoctli queme catliaye za’. Mach ahmo melahuac. Non
coyoctli pia itlachihuil.
Occepa, tic-ittah ce tianquiztli nozo ce cal-li can
ilhuiquixtiah. Intla tehuan ticalaquih umpa; queme tehuan
nenpactoc ahmo ticmachiliah tlen yopanoc miec cahuitl, zan
ticneltoca yopanoqueh queme ce, ome, yey, nozo nahui imanin.
Occequintin quimachilia yopanoc ce, ome, yey tonaltin; huan cuac
tiquizah; tic-itta tlen yopanoc ce, ome, yey, nozo ocachi tonaltin,
nozo xihuimeh, nican itech tocemanahuatl. Itech occe
cemanahuatl in cahuitl yahui nozo panoa nenyolic, ahmo queme
nican tlen yahui totoca.
Ye in piltontli omozcalti. Omonamicti huan oquipix ni
pilhuan, huan cuac ihcon opanoaya octaya in Calnamacoyan
oquiniliaya: Ahmo x´calaquican, amaca x´titlanican, tla ahmo
umpa polihuiz in mopilhuan. Huan nican tlami nin tlapuil.

Nican Toaltepetl ipan Metztli Noviembre mochihua ce Ilhuitzintli
inic in Miquetzitzin. Toachtohuan, Tococolhuan ocneltocayah tlen
in miquetzitzin huitze non yoal inchan nican totlalticpac huan
Yehuan yecozqueh nochi in tlacual, tlen quichihuah cuac
tlamanah. Quitlaliah xochimeh, huaqui michin, pionacatl,
xochicual-li huan occequi miec itla.
Nin cepa opanoc itech in Toaltepetl. Ce Tlacatzintli ahmo
ocnequia tlamanaz, ahmo ocneltocaya tle ohualmocuepaya in
Miquetzitzin. Cuac ye oahcia in Miqueilhuitzintli nin Tlacatzintli
ahmo quienman otlamanaya. Oahcic in tonal in Miqueilhuitzintli.
Quihtoa: ¡Tlen nitlamanaz! ¿Tle yez? ¡Ahmo melahuac huitze in
Miquetzitzin! Quihtoa: ¡Tlamach melahuac! Nizoatzintli quihtoa:
¡Quema, Neh nitlamanaz! Nicmanaz, maz zan, ce tlaxcal. In
Tlacatzintli quihtoa: ¡Quema, chihua tlen ticnequi!
Quihtoa nin Tlacatzintli: Neh, ahmo nimocahuaz nican,
ocachi cual-li neh niaz cuahtlan. Nictemoti in cuahtlatlatil, neh
ahmo nicnequi niquittaz nin quil Miqueilhuitzintli. ¡Ahmo
melahuac! In Tlacatzintli yeca yoyah in cuahtlan. Umpa
ocuahcuahuia huan otlehcoc ipan ce huey ocotl. Ahmo oquittac
cual-li quien otlaczaya huan ce cuauhmaitl opoztec huan omalah
huan ohuetz omiquenenec; cuac yoizac, umpa ca pilcatoc; nochi in
tonal huan nochi in yoal. Ahmo ohuelitia mototomaz ihcon omoca
pilcatoc.
Ipan in occe tonal oquitac huan oquicac ihquin panotihue
nenmiec tlatlaca; motlapuitihue huan nenhuehuetzcatihue.
Quihtoa: Niquintzahtziliz, niquiniliz ma nechpalehuican. Tlachia
huan, mach ahca nehci, ahmaca nehci. In yeh ocaquia quil aca
huitz. Huan ahmaca ohualaya Ihcon oquincactoya ahmaca
onehcia. Occuel ihcon opanoc, ocachi mochixtoc huan mochixtoc.
In Tlacatzintli ocneltocaya yehuan opanozquia canin ocatca huan
oquipalehuizquiah. In yeh queme omocuatoponi huan oyeczotla
huan ahmo hueliti temoz. Nican acuel mopetoniz, ahuel quiza,
umpa cah pilcatoc.
Ye quihtoa: ¿Huan axan quienin nicchihuaz? ¿Quienin
nimocuepaz ¿Aquin nictzahtziliz? Oquicac occuel tla hual-lehco
hualmotlapuihtihue hualmotlapuitihue. Ye quihtoa:
¿Aquinononqueh? ¿Aquinononqueh? Oquittac, ¡Axan quema umpa
hualpanotihue nochtin in Tlacatzitzin, nochi in Miquetzitzin tlen
yomihmihque! Umpa hual-lecotihue in Tlacatziztin, Zoatzitzin.
Umpa nochtin memehtihue ninchaya, cuicayah xochicual-li, nochi
in xochicual-li, cuicayah umpa ihtec ninchaya. Yahue
tlacuahtihue huan huehuetzcatihue, huan motlapuitihue, huan 
huetzcatihue nochtin. Cequintin cuicah nicotonhuan, nochi umpa
motlapuitihue, huan huehuetzcatihue
Oquittac ocachi tlacuitlapan umpa yahue yeh Nitahtzin
huan Ninantzin. In nin Tlacatzintli umpa nochi cahcoc, nochi in
tlacual tlen noccequi miquetzitzin ahmo quinequih huan
tlamotlah. Umpa yehuan za' cahcoctihue tlen umpa mocahuilia.
Yehuan cololotihue in tlacual hueztoc pampa yehuan ahmitla
cuica. Noccequi nochtin cuicah inmac in tlahuil,
huehuetzcatihue, nixochicual-li. Yehuan ahmitla cuicah, zan
ihcon yahue, ahmitla cuicah. Zan ihqui nenentihue huan nochi
zan cahcoctihue tlen occequi miquetzitzin cuahtihue huan
tlamotlah
Cuac nochtin opanoqueh, yotlanez umpa ihci opanoaya ce
Telpocatl tlen oquicualicazquia ocoxal huan oquittac in
Tlacatzintli pilcatoc huan oquipalehuito mopetoniz. Yeh in
Tlacatzintli yeca yotemoc. Ye quihtoa: ¡Ye nicneltoca! Quihtoa:
¡Quema, melahuac huitze in Miquetzitzin! Tlacuaquihue huan
huitze nochitin ipan In Miqueilhuitzintli. Ipan in occe xihuitl,
onentlaman nenmiec tlacual, miec xochicual-li. Huan occuel oyah
in cuahtlan huan oquittac occuel in Miquetzitzin quien occuel
oyahya nochtin tlacuatihue. Huan axan quema oquinittac, ni
Nantzin huan ni Tahtzin, quien nihqui ohuetzcatayah huan
ocuicayah nochi tlen oquimanilihqueh.
Huan ahco za’otlaololotaya ica in xochicual-li, nochi tlen
umpa octlatlamotlataya. Huan yenon in Tlacatzintli quihtoa:
¡Quema, melahuac huitze ninque Miquetzitzin cuac mochihua in
Miqueilhuitzintli! Huitze huan nochtin tlacuaquihue,
quiyecoquihue nochi in tlacual huan nochi cuicah huan ihcon
yahue itec in occe tlalticpac; ihcon nenetihue. Nican tlami nin
tlapuil. 

Ce Chapulin ochantia umpa cuahtlan huan queme yohualaya in
quiahuitl, octemoaya can mopichoz, huan ocahcic ce cuacuahue icuitl
huan ica non oquichi ce ichachantzin, in Chapulin oquihto: ¡Tlen
cualtzin cah in nochan! Axan nican nicochiz cual-li.
Umpic opanoaya ce Coyotl, nihqui oquitemoaya can mopichoz,
huan queme yocia neca coyotl, omotecac ic ne, campa ichan in
chapulin. In Coyotl ohuetztoya, oyehuatoya oncan, ce yolcatl
otlatzazanatz, cuac opanoc totoca, huan in coyotl nihqui omeh
totoca, huan ocholo, ahmo oquittac cual-li can otlaczaya huan
ocpacho nichan in Chapulin.
 In Chapulin otzecuin, huan oquitzatzilli oquili: Ximonacti,
ahmo xicholo. Nehuatl nichochocotzin huan onicxico cuac otictlaczac
nopan. ¿Axan quen ticchihuazqueh? ¿Nozo, tlen ticchihuazqueh?
 In Chapulin: Nicnequi tinechyectlaliliz in nochan. In Coyotl:
Ahmo nimitzyectlaliliz. In Chapulin: Xicyectlali, tla ahmo
tictazqueh. In Coyotl: ‘Quitta, ¿Tlen tinechchihuiliz? In neh nihuey, 
neh nichihchicahui huan ohuehuetzcac in Coyotl. Quienin ticnequi
nimitzyectlaliliz in mochan? Tla melahuac cual-li ¿Oquili in
Chapulin: ¿Ahueliti tiquitoa? Tla ticnequi tic’tazque aquin ocachi
hueliti. Timomictizque huan tic’tazque aquin quitlani. In Coyotl
ahmo ocnequia nanquiliz ahmo ocnequia yecchihuaz ichan in
Chapulin huan ocquiliaya: Tla ticnequi timotlatlanizqueh huan
tictazqueh aquin ocachi hueliti.
 Ahmo huehca ocatca ce atlahtli, oquihto in Coyotl. Tla
ticnehqui nican titzecuinizqueh, teh huan in neh. ¡Quienin ahmo!
Xinechyecana. Nitzecuiniz huan xinechicanhui. Otzecuin in Coyotl,
huan in Chapulin omoquitzqui ipan icuitlapil huan ohuetzico ocachi
huehca niman oquili: Neh onimitzpanahuito huan tiquihtoa ocachi ti
chichicahui, in Coyotl ahmo oquinequia tlapoloz huan in Chapulin
ocualan huan oquihto: Neh ahmo ihquin niccahuaz. Tictazque occepa
ica totlacahuan. Timomictizque. Cual-li cah, quienin in teh
ticnequiz. In Chapulin oyah oquinnotzato cequi yoyolcatzitzin queme
in tlalitzameh mimiahuameh, momoyomeh, tocameh, zayulimeh
huan occequi yolcatzitzin nochtin chocotzitzin.
 In Chapulin oquihto: Xinechnamiquican, xinechpalehuican in
Coyotl octlaczac huan oxixini in nochan huan amocnequi
nechyectlaliliz in nochan, quil in yeh huehuey huan chichicahui, zan
huetzca noixpan. Ihcon in Chapulin oquinololoto miequeh
yolcatzitzin.
 Occecan in Coyotl nihqui yoquinnonotz miehqueh huehuey
yolcameh. Oquinamiquito cequi axnotin, chichimeh, cuacuahue,
nihqui oquixnamiquito in mazatl huan ce yepatl, ye quimilia:
Xinechnamiquican huan oquihto in yepatl: ¿Tlenonon ticnequi ica
nimitznamiquiz? Oquihto: nicnequi nimomictiz inahuac occequintin
yolcameh huan oconihtoaya: zan ica nehuatl tlen quinequizqueh zan
xinechcahuili neh nocel. Oquihto in Coyotl: ¡Cual-li cah! Ica tehuatl
ahmo nimomahtia. 
In Coyotl oyah ixpan in Chapulin huan oquili: Axan ye iman
timomictizque Xaxalpan ixtlahuapan huan umpa mottaz aquin
nonon tlatlani. Umpa xinechchia ica in moyolcaicnihuan. Ahmo
huehca, ohual-la in Coyotl huan imaicnihuan huan oquihto: Icpan
xitlacuacan.
 Oncan tlacuatcateh cuac oquicahqueh. In Chapulin tlen
quinonotzaya iyolcaicnihuan. Quinilia: Ximehuacan. Yohualahcico in
Coyotl aquin inahuac timomictizqueh. Omequeh oquixnamiquito in
Coyotl.
 Oncan in Coyotl opeh yeh yehuitequi in Chapulin, nin zan
otzecuintinemia huan in Coyotl ahmo ocahcia. Cuac yocia in Coyotl
oquihto: Axan ye tiquinnotzazqueh in toyolcaicnihuan huan
timomictizqueh, zan tehuan ahmitla timochihuilizque.
 Oncan ohualmonamictahqueh huan omomictiqueh in Yepatl,
huehca quimitztica huan ohualaqueh non yolcatzitzin non tlen
tetzopiniah. Opehqueh tetzopiniah. Niman otzatzic in Coyotl
oquitzatzili in yepatl. Quilia: xinechpalehui, yenechmictiah in
Yepatl. Oquinanquili: Axan noyolcaicnihuan ¡Tiahue!
ticpalehuitihue in Coyotl. Yequimictiah. Oncan in Yepatl oyah ica in
iyolcaicnihuan ipan occequintin yolcameh; oncan ohualahqueh
iyolcaicnihuan in Chapulin ipan Yepatl huan nochtin iyolcaicnihuan;
ahco xicoayah in yolcatzitzin yechocholoayah. Ohualahque ocachi
mieque yolcatzitzin impan huan oquimmihminqueh chicahuac huan
nochtin in huehuey yolcameh ochocholohqueh huan in Coyotl icel
omoca.
 In Coyotl octzatzi: ¡Yeca! ¡Yeca! Xinechcahuacan. Yonitlapolo,
otinechtlan; quil in teh chochocotzin. ¡Quema nimitzyectlaliliz in
mochachantzin! Oquihto in Chapulin: Xicyecchihua in
nochachantzin. Yeca in Coyotl totoca oquitzqui cuacuahue icuitla
huan ica non oquiyecchi ichachantzin in Chapulin.
 Cuac yotlayeheco in Chapulin oquihto: Yotiquittac tlen
oticmotlanili cuac otinechpehualti. Axan ma timotlazohtlacan quen 
Toteotzin quimonahuatilia huan ma tlami nochi quiexquich
oticpiaya ica otimomictinemiah. Ma tiacan ixpan in Toteotzin, ma
motechteochihuilitzinoz.

































































































































































































